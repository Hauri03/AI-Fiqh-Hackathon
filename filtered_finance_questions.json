{
  "Scrape-page-details-from-muftiselangor.gov.my-2026-01-20.csv": [
    {
      "box-body href": "https://emusykil.muftiselangor.gov.my/index.php/site/jawapan?id=671",
      "direct-chat-msg": "  Soalan\n\nSoalan: Apakah hukum insurans yang diberikan oleh syarikat bas terhadap penumpang dan pemandu bas sekiranya berlaku kemalangan dan sebagainya? Adakah membeli tiket bas untuk perjalanan adalah haram kerana terdapat unsur-unsur membayar insurans tersebut?",
      "direct-chat-msg (2)": "Jawapan  \n\nMerujuk kepada persoalan tuan, insurans dan tiket bas yang dibeli adalah dua perkara yang berbeza. Insurans adalah tanggungjawab yang perlu disediakan oleh pemilik konsesi syarikat bas tersebut. Jika insurans ini tidak dilaksanakan oleh konsesi syarikat bas, ia adalah menyalahi undang-undang negara sedia ada berkaitan kebajikan penumpang. Malah menjadi tanggungjawab syarikat untuk mencarum dalam insurans yang patuh syariah. Jika syarikat tidak pilih takaful, maka dosanya tidak ditanggung oleh pembeli tiket bas. Tujuan kita mendapatkan perkhidmatan bas bukan untuk mengambil manfaat dari caruman tersebut tetapi manfaat dari perkhidmatan yang diberikan oleh syarikat konsesi. Maka caruman insurans ini bukan pilihan kita sebagai penumpang. Oleh itu, manfaat menaiki bas tersebut adalah harus untuk diterima. والله أعلم بالصواب Sekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=689",
      "direct-chat-msg": "  Soalan\n\nSoalan: Bekerja disyarikat 7eleven di department real estate dan construction. Tugasan saya mencari kedai baru dan menyiapkan proposal termasuk mempersetujui hasil jualan rokok dan alkohol. Adakah perkerjaan saya halal atau saya kena cari kerja lain? Adakah hasil pendapatan gaji saya datang daripada rokok dan arak?",
      "direct-chat-msg (2)": "Jawapan  \n\nMerujuk kepada persoalan tuan, tugas tuan mencari kedai baru adalah harus kerana tuan tidak terlibat secara langsung dalam penjualan rokok dan alkohol. والله أعلم بالصواب Sekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=693",
      "direct-chat-msg": "  Soalan\n\nSoalan: Assalamualaikum, Saya ada persoalan berkenaan menjual tanah kepada orang bukan Islam bagi tujuan membuat tanah perkuburan mereka. Adakah dibenarkan dalam Islam? Sekian terima kasih",
      "direct-chat-msg (2)": "Jawapan  \n\nMerujuk kepada persoalan tuan, urusniaga tersebut adalah harus. Perkara ini termasuk dalam bab berbuat baik kepada mereka yang tidak dilarang syarak kerana urusniaga tersebut tidak mempunyai unsur-unsur membantu atau mendukung kekufuran dan kemaksiatan serta menyebabkan penghinaan terhadap Islam dan umat Islam. Sebagaimana hadith yang diriwayatkan daripada Abdullah bin Masúd yang bermaksud: “Rasulullah SAW memberikan tanah Khaibar kepada Yahudi untuk mengusahakannya dan bercucuk tanam padanya, mereka mendapat setengah apa yang terhasilnya”. (Riwayat al-Bukhari) Pun begitu, hendaklah melihat keutamaan dalam penjualan tanah tersebut. Jika keutamaannya menjurus kepada keperluan orang Islam, maka ia perlu diutamakan terlebih dahulu. والله أعلم بالصواب Sekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=701",
      "direct-chat-msg": "  Soalan\n\nSoalan: Adik ipar saya ada gadaikan barang kemas kepada pajak gadai dengan faedah dikenakan sebanyak 2% sebulan. Bolehkah saya menebus barang kemas tersebut dan menyimpannya? Bila adik ipar saya membayar balik kepada saya, saya akan kembalikan kepadanya barang kemas tersebut tanpa mengambil sebarang keuntungan. Minta nasihat dari segi hukum. Tq.",
      "direct-chat-msg (2)": "Jawapan  \n\nMerujuk kepada persoalan puan, hukumnya adalah harus. Alternatif tersebut dilakukan bagi membantu adik ipar yang menggadaikan barangannya di pajak gadai agar tidak terbeban menanggung upah simpan sebanyak 2% yang dikenakannya itu. Namun, perlu memaklumkan kepada adik ipar dan mendapat kebenarannya. Apabila beliau membayarnya dengan puan sedikit demi sedikit sehingga selesai, puan dikira membantunya tanpa mengenakan bayaran upah simpanan. Maknanya, adik ipar tersebut tidak lagi berhutang dengan pajak gadai, beliau berhutang dengan puan dan barang kemasnya pula dapat diselamatkan daripada tergadai jika tidak mampu membayarnya di premis pajak gadai tersebut. والله أعلم بالصواب Sekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=703",
      "direct-chat-msg": "  Soalan\n\nSoalan: Saya ingin membuat pertanyaan. Adakah wajib individu A untuk membayar hutang kereta yg telah ditarik 20 tahun yang lalu, sedangkan kereta itu bukan milik A tetapi hanya menggunakan namanya. Saya musykil adakah berdosa jika hutang itu tidak bayar atas alasan bukan milik A tetapi atas nama sahaja. Individu B yg menggunakan nama A untuk membuat pinjaman. terima kasih",
      "direct-chat-msg (2)": "Jawapan  \n\nMerujuk kepada persoalan puan, dalam perkara ini individu A perlu merujuk kembali kepada perjanjian dan syarat semasa pembelian kereta tersebut dibuat. Hakikatnya, individu A sebagai penama dan pemilik kereta tersebut, walaupun kereta digunakan oleh orang lain (individu). Pihak bank tidak berurusan dengan orang yang menggunakan kereta tersebut. Sebaliknya, akan menghubungi individu A sekiranya kereta tersebut tidak dibayar dan kesannnya nama individu A akan disenaraikan sebagai penghutang kepada pihak bank. Jika individu A meninggal dunia, ia juga dikira sebagai hutang ke atas individu A. Adapun, jika individu B sudah berjanji yang beliau akan membayarnya kepada individu A setiap bulan, sebaiknya perjanjian tersebut direkodkan/ didokumenkan dan ditandatangani sebagai suatu perjanjian yang mutlak. Individu A boleh membuat tuntutan ke atas individu B sekiranya beliau memungkiri janjinya. Jika individu A meninggal dunia, warisnya juga boleh menuntut wang pembayaran tersebut sebagaimana yang telah direkod diantara individu A dan B. Firman Allah SWT yang bermaksud : “Wahai orang-orang yang beriman! Apabila kamu menjalankan sesuatu urusan dengan hutang piutang yang diberi tempoh hingga ke suatu masa yang tertentu maka hendaklah kamu menulis (hutang dan masa bayarannya) itu dan hendaklah seorang penulis di antara kamu menulisnya dengan adil (benar) dan janganlah seseorang penulis enggan menulis sebagaimana Allah telah mengajarkannya. ” (al-Baqarah : 282) والله أعلم بالصواب Sekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=710",
      "direct-chat-msg": "  Soalan\n\nSoalan: Assalamualaikum, 1) Ketika membeli rumah, kebiasaannya orang akan memohon jumlah pinjaman yang lebih dari bank dengan tujuan untuk digunakan sebagai pengubahsuaian rumah. (pinjaman melebihi dari harga rumah). Apakah hukumnya ?",
      "direct-chat-msg (2)": "Jawapan  \n\nMerujuk kepada persoalan puan, tiada halangan bagi seseorang itu untuk membuat pembiayaan melebihi harga rumah sekiranya dia mampu membuat bayaran balik sebagaimana yang ditetapkan. Pastikan pembiayaan tersebut adalah yang patuh syariah, dan tiada riba’. Sebagaimana firman Allah SWT : وأحل الله البيع وحرم الربا Maksudnya : “Allah telah menghalalkan berjual-beli (berniaga) dan mengharamkan riba” (al-Baqarah : 275) والله أعلم بالصواب Sekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=718",
      "direct-chat-msg": "  Soalan\n\nSoalan: Dalam urusan jual beli tanah, pembeli dikenakan bayaran pampasan jika lewat bayar dari tarikh yang ditetapkan mengikut bilangan hari. Kadar dikenakan selalunya peratusan dan jumlah harga jualan. Soalan: Adakah bayaran itu dikira riba atau diharuskan?",
      "direct-chat-msg (2)": "Jawapan  \n\nMerujuk kepada persoalan tuan, bayaran pampasan lewat bayar dalam urusan jual beli tanah telah termaktub seksyen 293(2) dan (3) Kanun Tanah Negara 1965 dan Kaedah Tanah Selangor bilangan 21 Tahun 2003. Oleh itu ia telah ditetapkan dan sebagai pembeli tidak dapat untuk mengelak bayaran ini sekiranya lewat membayar. Secara umumnya, Islam menggariskan panduan dalam kenaan pampasan lewat bayar yang mana ia bertujuan untuk menyekat kecuaian sengaja pembeli yang sengaja melewat-lewatkan membayar dan ianya tidak melebihi 1%. Kesimpulannya, pampasan yang telah ditetapkan oleh Kanun Tanah Negara dan Kaedah Tanah Selangor telah ditetapkan nilainya mengikut harga pasaran tanah (jualan) dan ianya bersifat mencegah kecuaian sengaja oleh pembeli. Seterusnya urusan jual beli tanah dapat dijalankan dalam tempoh yang ditetapkan dan ia bukan riba’ dan diharuskan dalam jual beli ini. والله أعلم بالصواب Sekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=721",
      "direct-chat-msg": "  Soalan\n\nSoalan: Assalamualaikum, Sya ingin bertanya berkenaaan Pelaburan ASB dan ASN. Ada yang menyatakan hukum harus atau haram. saya ragu-ragu dalam pelaburan ini. Harap dapat penjelasan dari pihak mufti. Untuk pengetahuan pihak tuan, saya telah membuat pelaburan ini dan telah mendapat dividennya. Bagaimana dengan zakat yang perlu di keluarkan? Apakah saya harus teruskan pelaburan ini atau sebaliknya mengikut hukum yang sebenarnya yang disyariatkan dan diredhai Allah.",
      "direct-chat-msg (2)": "Jawapan  \n\nMerujuk kepada persoalan puan, Mesyuarat Jawatankuasa Fatwa Negeri Selangor Kali Ke-3/2017 yang bersidang pada 27 April 2017 bersamaan 30 Rajab 1438H memutuskan bahawa: i. Hukum pelaburan Permodalan Nasional Berhad (PNB) dalam Amanah Saham Nasional Berhad (ASNB) adalah harus kerana peratusan pelaburan saham syarikat patuh syarak telah melepasi 66% mengikut piawaian Suruhanjaya Sekuriti. Pengharusan ini ertinya, الحكم يدور مع علته وجودا وعدماiaitu fiqhiyyah kaedah berdasarkan “Hukum Berubah Menurut Perubahan ‘Illah (sebab)”; ii. PNB hendaklah meneruskan usaha-usaha penambahbaikan bagi memastikan pelaburan tersebut menepati syarak sepenuhnya; dan iii. Keharusan hukum pelaburan ini akan dikaji semula selepas 3 tahun dan sekurang-kurangnya peratusan pelaburan patuh syarak melebihi 75%. Walau apapun pandangan daripada individu tertentu berkenaan fatwa tersebut, puan dinasihatkan untuk merujuk kepada fatwa yang telah diputuskan oleh Jawatankuasa Fatwa sebagai pihak berautoriti dalam mengeluarkan hukum syarak. Persoalan tersebut tidak timbul dengan adanya keharusan dalam pelaburan tersebut. Justeru, terpulang kepada pihak puan untuk membuat pilihan sama ada meneruskan pelaburan (merujuk kepada fatwa) atau sebaliknya (mengikut niat) termasuk mengagihkan dividen kepada yang memerlukan. Pengiraan zakat ke atas pelaburan ASB hendaklah mengikut kaedah yang terkini, sesuai dengan keputusan fatwa yang dikeluarkan oleh Jawatankuasa Fatwa Negeri Selangor 2017. Oleh itu, sila ambil pokok pelaburan di akhir tahun dan dicampurkan dengan pendapatan pelaburan (dividen dan bonus) semasa *66% (rujuk jumlah peratusan terkini). Walau bagaimanapun, bagi bayaran zakat ASB tahun 2016 dan sebelumnya, maka fatwa terdahulu digunakan, iaitu hendaklah ditolak semua pendapatan pelaburan (dividen dan bonus) ASB berkenaan, dan zakat hanya dikenakan ke atas pokok pelaburannya sahaja. Rujukan : https://www.zakatselangor.com.my/keputusan-syariah-zakat/pengiraan-zakat-asb/ والله أعلم بالصواب Sekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=722",
      "direct-chat-msg": "  Soalan\n\nSoalan: Assalamualaikum. Saya ada kemusykilan tentang nafkah tempat tinggal. Saya bekerja di JB dan suami pula di Muar. Saya cuba untuk bekerja di Muar tetapi gaji yang ditawarkan sangat rendah berbanding di JB dan saya perlu kerja untuk menampung ibu saya dan membayar hutang belajar saya. Saya bekerja di JB dan tinggal bersama ibu di rumah pusaka. Suami bekerja di Muar berpendapatan kecil , tinggal di rumah pusaka. Persoalan saya, adakah menjadi kewajiban bagi suami untuk menyediakan tempat tinggal untuk saya yang di JB? Sedangkan saya sudah menumpang rumah ibu dan suami ada menyediakan rumah di Muar. Ibu saya menyindir suami saya seolah-olah tidak menjalankan tanggungjawab menyediakan tempat tinggal.",
      "direct-chat-msg (2)": "Jawapan  \n\nMerujuk kepada persoalan puan, tuntutan nafkah bagi suami untuk menyediakan tempat tinggal telah terlaksana dengan menyediakan rumah di Muar. Nafkah itu wajib diberi oleh suami mengikut kemampuannya. Firman Allah SWT yang bermaksud : “Hendaklah orang yang mampu memberi nafkah menurut kemampuannya; dan sesiapa yang di sempitkan rezekinya, maka hendaklah ia memberi nafkah dari apa yang diberikan Allah kepadanya (sekadar yang mampu); Allah tidak memberati seseorang melainkan (sekadar kemampuan) yang diberikan Allah kepadanya. (Orang-orang yang dalam kesempitan hendaklah ingat bahawa) Allah akan memberikan kesenangan sesudah berlakunya kesusahan.” (at-Talaq : 7) Apapun, tidak harus jika suami diminta pula untuk menyediakan rumah di Johor Bharu jika suami tidak berkemampuan atau suami tidak berkehendakan. Sebagai seorang ibu, tidak sepatutnya menyindir menantu yang boleh mendorong kepada ketidakharmonian rumahtangga mereka. Hadith yang diriwayatkan daripada Abu Hurairah RA berkata, Rasulullah SAW bersabda yang bermaksud: “Bukan dikalangan kami (umat Nabi Muhammad SAW) orang yang merosakkan hubungan seorang isteri dengan suaminya” (Riwayat Abu Daud) والله أعلم بالصواب Sekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=727",
      "direct-chat-msg": "  Soalan\n\nSoalan: Bolehkah orang Islam berniaga barang perhiasan berbentuk khinzir seperti patung, tabung, hiasan meja dan sebagainya?",
      "direct-chat-msg (2)": "Jawapan  \n\nMerujuk kepada persoalan tuan, orang Islam boleh berniaga barangan tersebut kerana hanya perhiasan. Adapun, sebaiknya hendaklah dielakkan kerana boleh menimbulkan fitnah. Menjual barangan seperti patung adalah dilarang sebagaimana hadith yang diriwayatkan daripada Jabir bin Abdillah RA di Mekah sewaktu penaklukan Kota Mekah, bahawa beliau mendengar Rasulullah SAW bersabda : إِنَّ اللَّهَ وَرَسُولَهُ حَرَّمَ بَيْعَ الْخَمْرِ وَالْمَيْتَةِ وَالْخِنْزِيرِ وَالأَصْنَامِ Maksudnya : “Sesungguhnya, Allah dan Rasul-Nya mengharamkan jual beli khamar, bangkai, babi, dan patung.” (Riwayat al-Bukhari) والله أعلم بالصواب Sekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=736",
      "direct-chat-msg": "  Soalan\n\nSoalan: Apakah hukum sebagai pemandu grab dimana pemandu wajib mengeluarkan sejumlah wang deposit dan hanya akan menerima kembali wang daripada syarikat grab sebanyak 80 peratus apabila selesai melakukan pekerjaan penghantaran pelanggan dari destinasi ke destinasi. Adakah ini dikira sebagai riba ?",
      "direct-chat-msg (2)": "Jawapan  \n\nMerujuk kepada persoalan tuan, apa yang difahami dalam situasi ini adalah pemandu grab mempunyai deposit yang mana jumlah minima adalah RM 20.00 dalam sistem e-wallet dan hanya dipotong sebanyak 20% dari upah sesuatu trip. Sebagai contoh, Ali menerima penumpang dan trip berharga RM 5.00. Ali menerima upah trip secara tunai RM 5.00 dari penumpang. Dalam masa yang sama Syarikat GRAB telah memotong RM 1.00 (20% upah trip) melalui deposit RM 20.00 yang disimpan dalam e-Wallet. Jika ini yang dimaksudkan, ianya adalah harus dan bukan riba’, kerana pemotongan itu adalah upah/syer/yuran kepada syarikat yang menjalankan sistem GRAB serta ianya telah dipersetujui antara syarikat dan pemandu. والله أعلم بالصواب Sekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=747",
      "direct-chat-msg": "  Soalan\n\nSoalan: Assalamualaikum tuan mufti, Apakah hukum melabur di ASB?",
      "direct-chat-msg (2)": "Jawapan  \n\nMerujuk kepada persoalan saudara, hukum melabur di ASB adalah harus. Penjelasan lanjutnya boleh layari laman web Jabatan ini di link berikut : http://www.muftiselangor.gov.my/fatwa-personalisation/fatwa-tahunan/keputusan-fatwa-xwarta/2017/685-fatwa-pelaburan-pemrodalan-nasional-berhad-pnb Begitu juga penjelasan yang berbentuk video di link berikut : http://www.muftiselangor.gov.my/component/allvideoshare/video/latest/fatwa-pelaburan-pnb-dalam-asnb والله أعلم بالصواب Sekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=756",
      "direct-chat-msg": "  Soalan\n\nSoalan: Assalamualaikum, maaf saya nak bertanyakan status halal pelaburan dalam ASB dan ASN bagi tahun 2019. Adakah majlis fatwa selangor sudah menghalal kan pelaburan itu? Terima Kasih.",
      "direct-chat-msg (2)": "Jawapan  \n\nMerujuk kepada persoalan saudara; 1. Mesyuarat Jawatankuasa Fatwa Negeri Selangor Kali Ke-3/2017 yang bersidang pada 27 April 2017 bersamaan 30 Rajab 1438H memutuskan bahawa: i. Hukum pelaburan Permodalan Nasional Berhad (PNB) dalam Amanah Saham Nasional Berhad (ASNB) adalah harus kerana peratusan pelaburan saham syarikat patuh syarak telah melepasi 66% mengikut piawaian Suruhanjaya Sekuriti. Pengharusan ini ertinya, الحكم يدور مع علته وجودا وعدماiaitu fiqhiyyah kaedah berdasarkan “Hukum Berubah Menurut Perubahan ‘Illah (sebab)”; ii. PNB hendaklah meneruskan usaha-usaha penambahbaikan bagi memastikan pelaburan tersebut menepati syarak sepenuhnya; dan iii. Keharusan hukum pelaburan ini akan dikaji semula selepas 3 tahun dan sekurang-kurangnya peratusan pelaburan patuh syarak melebihi 75%. 2. Walau apapun pandangan daripada individu tertentu berkenaan fatwa tersebut, puan dinasihatkan untuk merujuk kepada fatwa yang telah diputuskan oleh Jawatankuasa Fatwa sebagai pihak berautoriti dalam mengeluarkan hukum syarak. 3. Persoalan tersebut tidak timbul dengan adanya keharusan dalam pelaburan tersebut. 4. Justeru, terpulang kepada pihak puan untuk membuat pilihan sama ada meneruskan pelaburan (merujuk kepada fatwa) atau sebaliknya (mengikut niat) termasuk mengagihkan dividen kepada yang memerlukan. والله أعلم بالصواب Sekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=784",
      "direct-chat-msg": "  Soalan\n\nSoalan: Salam, saya membuat pelaburan forex. Fatwa kebangsaan memutuskan forex trading adalah haram. Saya membuat pelaburan melalui satu syarikat. Syarikat tesebut berjanji jika rugi pihaknya akan membayar semula modal. Tetapi malangnya rugi. Syarikat tersebut terpaksa membayar duit pelabur dengan menggunakan forex trading. Adakah halal saya menerima modal saya daripda hasil forex trading oleh syarikat tersebut?maksudnya syarikat terpaksa membuat forex trading untuk membayar modal saya sedangkan forex trading itu diharamkan oleh fatwa kebangsaan. Saya agak keliru.",
      "direct-chat-msg (2)": "Jawapan  \n\nوعليكم السلام ورحمة الله وبركاته  \nالحمد لله رب العالمين والصلاة والسلام على أشرف الأنبياء المرسلين وعلى أله وصحبه أجمعين أما بعد\n\nMerujuk kepada persoalan yang diajukan, Muzakarah Jawatankuasa Fatwa Majlis Kebangsaan Bagi Hal Ehwal Ugama Islam Malaysia Kali Ke-98 yang bersidang pada 13-15 Februari 2012 telah memutuskan bahawa perdagangan pertukaran mata wang asing (forex) oleh individu secara lani (individual spot forex) melalui platfom elektronik yang ada pada masa ini adalah haram kerana ia bercanggah dengan kehendak syarak dan juga tidak sah dari sisi undang-undang negara. Selaras dengan itu, umat Islam adalah dilarang daripada melibatkan diri dalam perdagangan mata wang seumpama ini. Adapun, terima daripada syarikat adalah harus. Firman Allah SWTdi dalam surah al-An'am ayat 164 :\n\nولَا تَكْسِبُ كُلُّ نَفْسٍ إِلَّا عَلَيْهَا وَلَا تَزِرُ وَازِرَةٌ وِزْرَ أُخْرَىٰ\n\nMaksudnya : Dan tiadalah (kejahatan) yang diusahakan oleh tiap-tiap seorang melainkan orang itulah sahaja yang menanggung dosanya; dan seseorang yang boleh memikul tidak akan memikul dosa perbuatan orang lain (bahkan dosa usahanya sahaja).\n\nوالله أعلم بالصواب\n\nSekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=788",
      "direct-chat-msg": "  Soalan\n\nSoalan: Salam, caj bulanan bagi penyelenggaraan di apartment telah ditetapkan kepada semua pemilik. Apa hukumnya dikenakan caj/denda lewat bayar 10% sekiranya pemilik lewat bayar? Untuk makluman, setiap tahun yuran tertunggak pemilik rumah semakin meningkat sedangkan pengurusan perlukan wang untuk mengurus. Sekiranya caj 10% adalah riba, apakah kaedah yang boleh laksanakan.?",
      "direct-chat-msg (2)": "Jawapan  \n\nوعليكم السلام ورحمة الله وبركاته  \nالحمد لله رب العالمين والصلاة والسلام على أشرف الأنبياء المرسلين وعلى أله وصحبه أجمعين أما بعد\n\nMerujuk kepada persoalan yang diajukan, pihak pengurusan apartment yang dilantik boleh mengenakan caj denda ke atas penghuni yang lewat membayar caj/kos penyelenggaraan yang telah ditetapkan, kerana pihak pengurusan terpaksa menanggung kos penyelengaraan setiap kali melaksanakan penyelenggaraan.\n\nوالله أعلم بالصواب\n\nSekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=790",
      "direct-chat-msg": "  Soalan\n\nSoalan: Assalamualaikum Tn/Pn, Sebelum ini saya tinggal di Shah Alam tetapi sekarang tinggal di luar negara. Mohon maaf, boleh saya bertanya 2 soalan mengenai pendapatan? 1. Apakah hukum duit pendapatan (setiap kali jual beli) peniaga-peniaga Islam yang berniaga (contohnya sayur-sayuran atau buah-buahan) di tepi jalan, sedangkan mereka tidak mempunyai lesen kebenaran berniaga dari pihak berkuasa? 2. Apakah hukum duit pendapatan (terlebih kerja 1 hari) kepada seseorang yang hanya dibenarkan oleh kerajaan untuk bekerja 5 hari sahaja dalam seminggu (syarat ini tertulis di dalam visa sementaranya) walaupun syarikat tempatnya bekerja telah mengetahui syarat tersebut tetapi masih membenarkannya untuk bekerja 6 hari atau 7 hari seminggu sekiranya dia mahu untuk bekerja 6 hari atau 7 hari tersebut?",
      "direct-chat-msg (2)": "Jawapan  \n\nوعليكم السلام ورحمة الله وبركاته  \nالحمد لله رب العالمين والصلاة والسلام على أشرف الأنبياء المرسلين وعلى أله وصحبه أجمعين أما بعد\n\nMerujuk kepada persoalan yang diajukan:\n\n1. Hasil pendapatannya halal dan jual belinya sah mengikut hukum Syarak. Namun ia menyalahi dari sudut pematuhan undang-undang yang berkuatkuasa.\n\n2. Pendapatan hasil kerjanya adalah halal, namun ia menyalahi peraturan yang telah ditetapkan.\n\nوالله أعلم بالصواب\n\nSekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=794",
      "direct-chat-msg": "  Soalan\n\nSoalan: Assalamualaikum WBT Saya ingin membuat pertanyaan terhadap status wang yang saya terima hasil dari upah seperti situasi berikut: Saya mempunyai sedikit kelebihan dalam bidang Multimedia, rakan saya telah meminta bantuan saya untuk menyediakan \"Hard Disk Karaoke\" supaya beliau dapat menggunakan Hard Disk tersebut semasa menganjurkan majlis perkhawinan. Untuk makluman, beliau mempunyai syarikat katering majlis perkahwinan yang turut menyediakan perkhidmatan pengacaraan termasuk karaoke. Saya tidak mahu menerima wang upah dari beliau, namun beliau tetap berkeras ingin memberi upah kepada saya atas masa, tenaga yang saya korbankan untuk membantu beliau. Jumlah upah yang diberikan adalah sebanyak RM 120. Saya berasa musykil mengenai status wang ini memandangkan ianya hasil dari perkara yang pada akhirnya membawa kepada kelalaian umat. Pertanyaan saya: a. Adakah halal bagi saya menggunakan wang tersebut (patuh syarak) b. sekiranya tidak, bagaimana saya hendak menyalurkan wang tersebut?",
      "direct-chat-msg (2)": "Jawapan  \n\nوعليكم السلام ورحمة الله وبركاته  \nالحمد لله رب العالمين والصلاة والسلام على أشرف الأنبياء المرسلين وعلى أله وصحبه أجمعين أما بعد\n\nMerujuk kepada persoalan yang diajukan, hasil duit yang tuan terima berkaitan perkhidmatan yang telah diberikan adalah halal dan boleh digunakan.\n\nوالله أعلم بالصواب\n\nSekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=798",
      "direct-chat-msg": "  Soalan\n\nSoalan: Salam, saya hendak beli emas baru, saya menjual emas lama dan tambah sedikit harga untuk emas baru. Dibolehkan atau tidak?",
      "direct-chat-msg (2)": "Jawapan  \n\nوعليكم السلام ورحمة الله وبركاته  \nالحمد لله رب العالمين والصلاة والسلام على أشرف الأنبياء المرسلين وعلى أله وصحبه أجمعين أما بعد\n\nMerujuk kepada persoalan yang diajukan, urusan jual beli emas tersebut adalah dibenarkan dengan syarat puan menjual dahulu emas lama tersebut, dan terima duitnya. Setelah selesai, barulah puan boleh membeli emas yang baharu dengan akad yang baharu. Hadith yang diriwayatkan daripada Ubadah Ibnu Samit katanya, Rasulullah SAW bersabda :\n\nالذهب بالذهب والفضة بالفضة والبر بالبر والشعير بالشعير والتمر بالتمر والملح بالملح مثلا بمثل سواء بسواء يدا بيد فإذا اختلفت هذه الأصناف فبيعوا كيف شئتم إذا كان يدا بيد\n\nMaksudnya : Emas dengan emas, perak dengan perak, gandum dengan gandum, barli dengan barli, tamar dengan tamar, garam dengan garam, di dalam pertukaran dan jual beli sama jenis hendaklah sama jumlah tukaran, diserah-terima pada masa yang sama, apabila jenis barangan ini berbeza, maka berjual belilah sebagaimana dikehendaki tetapi hendaklah secara serah terima (secara lani). (Riwayat Muslim)\n\nوالله أعلم بالصواب\n\nSekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=820",
      "direct-chat-msg": "  Soalan\n\nSoalan: Salam, apakah hukum sebagai pemandu e-hailing di mana wang deposit di e-wallet akan di ambil oleh syarikat e-hailing sebanyak 20 peratus ketika berjumpa dengan penumpang akan tetapi pekerjaan menghantarnya belum selesai ? Terdapat gharar di dalam akad tersebut di mana penumpang mungkin membatalkan perjalanan atau pemandu mempunyai masalah untuk menghabiskan perjalanan tersebut dan tidak menerima langsung apa-apa jumlah bayaran untuk perkerjaan tersebut walaupun e-wallet pemandu telah di potong dan di ambil bayaran sebagai komisyen sebanyak 20 peratus. Adakah gharar ini di maafkan oleh syarak ?",
      "direct-chat-msg (2)": "Jawapan  \n\nوعليكم السلام ورحمة الله وبركاته  \nالحمد لله رب العالمين والصلاة والسلام على أشرف الأنبياء المرسلين وعلى أله وصحبه أجمعين أما بعد\n\nMerujuk kepada persoalan yang diajukan, 20% daripada e-wallet yang dipotong oleh syarikat pengendali e-hailing adalah merupakan caj atas penggunaan aplikasi yang disediakan oleh syarikat tersebut. Jika pemotongan adalah atas dasar sebab di atas, maka pemotongan tersebut adalah diharuskan. Sama seperti bayaran komisen yang dibayar oleh mana-mana individu atau syarikat yang berjaya membawa pelanggan baru untuk ke kedai mereka. Sekalipun pembelian belum dibuat, tetapi bayaran komisen adalah atas dasar berjaya membawa pelanggan baru ke kedai tersebut.\n\nوالله أعلم بالصواب\n\nSekian, terima kasih."
    },
    {
      "box-body href": "https://emusykil.muftiselangor.gov.my/index.php/site/jawapan?id=821",
      "direct-chat-msg": "  Soalan\n\nSoalan: Assalamualaikum. mohon pandangan berkenaan wakaf. Syarikat A mencetak kitab. Syarikat A mengajak orang berwakaf dengan membayar harga kitab tersebut. Bolehkah syarikat A mengambil keuntungan daripada kitab yang diwakafkan . Banyak syarikat mengajak orang ramai berwakaf dengan produk keluaran mereka dan dalam masa yang sama mereka mengaut keuntungan kerana ada pelanggan beli produk mereka. Maksudnya menjual produk dengan menggunakan medium wakaf . Apakah hukumnya?",
      "direct-chat-msg (2)": "Jawapan  \n\nوعليكم السلام ورحمة الله وبركاته  \nالحمد لله رب العالمين والصلاة والسلام على أشرف الأنبياء المرسلين وعلى أله وصحبه أجمعين أما بعد\n\nMerujuk kepada persoalan yang diajukan, dalam konteks pengurusan wakaf di Selangor, wakaf adalah penyerahan hak milik yang dibuat oleh pewakaf untuk kepentingan Islam melalui pemegang amanah (syarikat atau Majlis Agama Islam) tanpa sebarang ganti (harga) dan bertujuan semata-mata mengharapkan ganjaran disisi Allah SWT. Berdasarkan kepada persoalan yang dikemukakan, harus hukumnya bagi mana-mana syarikat untuk menjual produk dengan menggunakan medium wakaf, dengan syarat tidak meletakkan harga dan kos pengurusan yang terlalu tinggi dan tidak munasabah. Disamping itu juga, pihak syarikat wajib mengurus perlaksanaan urusan wakaf tersebut supaya sampai kepada penerima manfaat wakaf. Diantara sifat orang yang beriman yang perlu dipupuk di dalam diri atau organisasi pemegang amanah adalah menunaikan amanah yang diberikan dengan baik, seperti yang dinyatakan oleh Allah SWT di dalam surah al-Mukminun ayat 8;\n\nوَٱلَّذِينَ هُمْ لِأَمَٰنَٰتِهِمْ وَعَهْدِهِمْ رَٰعُونَ\n\nMaksudnya ; Dan mereka yang menjaga (menunaikan ) amanah dan janjinya.\n\nSikap amanah perlu sebati di dalam jiwa pemegang amanah yang menguruskan wakaf supaya matlamat asal pewakaf tercapai dan sampai kepada penerima manfaat wakaf, kerana pihak pengurusan syarikat merupakan pemudah cara kepada pewakaf untuk menyempurnakan urusan wakaf tersebut.\n\nوالله أعلم بالصواب\n\nSekian, terima kasih."
    }
  ],
  "Scrape-page-details-from-muftiwp.gov.my-2026-01-20.csv": [
    {
      "list-title href": "https://www.muftiwp.gov.my/ms/artikel/irsyad-hukum/umum/6488-irsyad-al-hukum-siri-ke-948-penggunaan-suplemen-pemutih",
      "article-header": "IRSYAD AL-HUKUM SIRI KE-948: PENGGUNAAN SUPLEMEN PEMUTIH\n 09 JANUARI 2026  AINUL YAQIN BINTI BAKHARUDIN JUMLAH PAPARAN: 1017",
      "article-details": "SOALAN                    \n\nAssalammualaikum. Baru-baru ini dilaporkan bahawa suplemen pemutih terdedah kepada risiko keselamatan yang boleh menyebabkan radang hati termasuk kegagalan organ terutamanya apabila  mengan­dungi bahan beracun atau ubat berjadual dan tidak berdaftar dengan KKM. Apakah sudut pandangan Syariah berkaitan hukum suplemen pemutih terutamanya apabila ia ancam kesihatan? Mohon pencerahan SS Mufti.\n\nRingkasan Jawapan:\n\nIslam meraikan fitrah manusia yang cenderung untuk kelihatan cantik, kemas dan menarik disamping menzahirkan wajah yang berseri. Terdapat kajian yang menunjukkan bahawa wanita Asia khususnya mempunyai keinginan untuk memiliki kulit lebih cerah bukan atas faktor estetika, malahan untuk meningkatkan penerimaan sosial dalam masyarakat serta keyakinan diri. Malahan penampilan mencerminkan adab dan kehormatan seorang Muslim apabila ia selari dengan syariat. Disamping itu, Islam mengajarkan umatnya untuk berketerampilan elok dan rapi dalam urusan seharian agar dapat meningkatkan penerimaan sosial kerana manusia secara semulajadinya sukakan keindahan.\n\nJusteru, hukum pengambilan suplemen pemutih bagi tujuan mengembalikan tona asal kulit, merawat kekusaman wajah akibat pendedahan langsung cahaya matahari serta mengatasi masalah hiperpigmentasi kulit adalah harus tertakluk kepada ketetapan syarat-syarat berikut:\n\n1.       Tujuan merawat bagi menghilangkan aib cela pada wajah yang kusam\n\n2.       Tidak terdedah pada risiko bahaya dari segi kesihatan di samping pemantauan pakar.\n\n3.       Memastikan memilih sumber kandungan bahan yang suci dan diyakini halal\n\nRawatan kosmetik yang boleh mengubah ciptaan-Nya hanya diterima pada situasi darurah dan bukan semata-mata bertujuan menzahirkan kecantikan (tahsiniyyah). Hal ini kerana perubahan daripada bentuk asal yang tujuan kecantikan adalah haram\n\nSebaliknya, sekiranya sesuatu produk tersebut terbukti mengancam kesihatan atau mengandungi bahan yang jelas pengharamannya serta bersifat memudaratkan, maka hukum penggunaannya adalah haram. Oleh yang demikian, pengguna hendaklah cakna dan berhati-hati membeli produk dengan memastikan ia mendapat kelulusan daripada Kementerian Kesihatan Malaysia (KKM) dan didaftarkan dibawah Agensi Regulatori Farmasi Negara (NPRA).\n\nHuraian Jawapan:\n\nAlhamdulillah segala puji bagi Allah SWT Tuhan semesta alam, selawat serta salam ke atas junjungan teragung Nabi Muhammad SAW dan ke atas ahli keluarga serta mereka yang mengikuti jejak langkah Baginda SAW hingga ke hari kiamat\n\nSuplemen Pemutih\n\nSejak abad ke - 19, wanita Asia menunjukkan keinginan untuk memiliki kulit wajah yang cerah disamping bertujuan untuk meningkatkan penerimaan sosial dalam masyarakat serta peluang ekonomi. Hiperpigmentasi pada wajah yang menampakkan tompok-tompok gelap akibat penuaan, pendedahan langsung cahaya matahari yang berpanjangan, kehamilan atau faktor genetik bukan sahaja merupakan masalah estetik, malah boleh menyebabkan penurunan keyakinan diri serta perubahan kualiti hidup.[1]  Punca hiperpigmentasi daripada pendedahan UV, pencemaran alam sekitar, perubahan hormon, genetik, penuaan dan tekanan gaya hidup yang boleh membawa kepada masalah kulit kusam dan pigmentasi. [2]  Produk pemutih mempunyai pelbagai bentuk sama ada sapuan luaran (krim, losyen, serum) atau suplemen yang dimakan untuk mencerahkan kulit dari dalam. [3] Produk pemutih berbentuk suplemen pemakanan yang diiktiraf Kementerian Kesihatan Malaysia (KKM) mempunyai nombor pendaftaran MAL pada labelnya yang boleh disemak melalui laman web  NPRA (Agensi Regulatori Farmasi Negara) sebagai badan yang mengawal selia pendaftaran produk farmaseutikal seperti ubat-ubatan moden, suplemen serta produk berasaskan herba tradisional.\n\nKecantikan Menurut Perpekstif Islam\n\nKehidupan yang sempurna (kamaliyyah / Tahsiniyyah) melibatkan aspek kebersihan, pakaian, kecantikan, berhias, menjaga etika, melakukan amalan-amalan sunat, menjaga adab dalam bergaul, budi pekerti yang baik dan menjauhi perkara-perkara yang dianggap tidak baik oleh akal yang sempurna.[4] Manusia secara fitrahnya sukakan keindahan, perhiasan dan kecantikan (al-Jamal). Perkara tersebut diiktiraf oleh syarak melalui petunjuk dalil berikut:\n\nFirman Allah SWT:\n\nقُلْ مَنْ حَرَّمَ زِينَةَ اللَّهِ الَّتِي أَخْرَجَ لِعِبَادِهِ وَالطَّيِّبَاتِ مِنَ الرِّزْقِ\n\nMaksudnya: Katakanlah (wahai Muhammad): “Siapakah yang (berani) mengharamkan perhiasan Allah yang telah dikeluarkanNya untuk hamba-hambaNya, dan demikian juga benda-benda yang baik lagi halal dari rezeki yang dikurniakanNya?”\n\nSurah al-A’raf (3)\n\nAl-Maraghi mentafsirkan ayat ini bahawa Allah SWT menjadikan perhiasan dengan mencipta bahan-bahannya dan mengajarkan cara-cara yang sesuai dengan fitrah berdasarkan kecintaan manusia terhadap penggunaanya. [5] Oleh yang demikian, syarak tidak mengharamkan perhiasan bagi kesempurnaan kualiti kehidupan.\n\n\nDaripada Ibn Mas’ud, bahawa Nabi SAW bersabda:\n\nإنَّ اللَّهَ جَمِيلٌ يُحِبُّ الْجَمَال\n\nMaksudnya: “Sesungguhnya Allah itu cantik dan sukakan kepada kecantikan.”\n\nRiwayat Muslim\n\nMakna matan hadis يُحِبُّ الْجَمَال bermaksud Allah mencintai manusia yang memperindahkan diri dalam pakaian, alas kaki, tubuh badan dan seluruh urusannya. Perhiasan dan kecantikan mampu menarik perhatian serta menjadikan seseorang disukai dan disenangi oleh orang lain. Berbeza pula dengan mereka yang mengabaikan penampilan diri sehingga tidak mudah menarik perhatian kerana rambut, pakaian atau penampilan keseluruhannya tidak kemas. Hal ini jelas menunjukkan bahawa Allah SWT menyukai manusia yang tampil indah, kemas, dan bijak menghias diri dengan cara yang sepatutnya.[6]   Islam mengajar umatnya untuk tampil kemas, cantik dan rapi. Namun persoalannya, cantik yang bagaimana? Kecantikan yang dituntut ialah kecantikan yang patuh Syariah, nilai adab dan tidak membawa kepada fitnah.\n\nSementara, Maqasid Tahsiniyyat (kamaliyyah) berfungsi untuk memperbaiki keadaan manusia bagi menyempurnakan kehidupan sebaik-baiknya dan melengkapkan kebahagiaannya di dunia dan akhirat dengan segala perkara yang sesuai daripada amalan dan adat yang baik. Manakala, Syeikh Muhammad al-Tahir Ibn ‘Ashur mendefinisikan maslahah tahsiniyyat adalah perkara-perkara yang dapat menyempurnakan keadaan sistem kehidupan umat yang stabil dan imej cara hidup. Keindahan adat kebiasaan terhasil daripada cara mengurus kehidupan melalui perhiasan diri serta adab-adab yang merujuk kebaikan dan kemuliaan yang bersifat tambahan dalam kerangka menyempurnakan kehidupan.[7]\n\nMerujuk pada isu yang dibahaskan, pengunaan suplemen pemutih bagi usaha untuk memiliki anggota seluruh badan yang cerah sekaligus mengembalikan warna tona kulit asal wajah yang tidak  sekata akibat pendedahan langsung cahaya matahari yang berpanjangan adalah diharuskan. Perkara tersebut termasuk dalam aspek tahsiniyyah untuk kesempurnaan anggota zahir. Produk kosmetik mahupun suplemen makan yang terdedah dengan risiko bahaya kesihatan terutamanya hanya tujuan kecantikan semata-mata adalah dilarang.  Kecantikan yang sebenarnya tidak seharusnya bergantung semata-mata produk vitamin putih, malah perlu ada gabungan dengan gaya hidup sihat dan rutin penjagaan kulit.\n\nPenutup\n\nKesimpulannya, hukum makan suplemen pemutih bagi tujuan mengembalikan tona wajah asli dan merawat wajah kusam disebabkan terdedah secara langsung dengan cahaya matahari dan mengatasi masalah pigmentasi kulit adalah harus dengan ketetapan syarat berikut:\n\nTujuan merawat bagi menghilangkan aib cela pada wajah yang kusam\nTidak terdedah pada risiko bahaya dari segi kesihatan di samping pemantauan pakar.\nMemastikan memilih sumber bahan yang suci dan diyakini halal\nRawatan kosmetik yang boleh mengubah ciptaan-Nya dari bentuk asal yang bertujuan semata -   mata untuk menzahirkan kecantikan (tahsiniyyah) adalah haram dan hanya diterima pada    situasi darurah situasi darurah\n\n \n\n[1] Duperray, J.; Sergheraert, R.; Chalothorn, K.; Tachalerdmanee, P.; Perin, F. The Effects of the Oral Supplementation of L-Cystine Associated with Reduced L-Glutathione-GSH on Human Skin Pigmentation: A Randomized, Double-Blinded, Benchmark- and Placebo-Controlled Clinical Trial. J. Cosmet. Dermatol. 2022, 21, 802–813.\n\n[2] https://www.arielcosmetic.com/ms/analysis-of-key-ingredients-in-whitening-skincare-products/#:~:text=Dalam%20dunia%20hari%20ini%2C%20mencapai%20warna%20kulit,yang%20mendakwa%20dapat%20mengurangkan%20bintik%20hitam%20dan\n\n \n\n[4] al-Shatibi, Abi Ishaq. al-Muwafaqat fi Usul al-Shari’ah. (Lubnan: Dar al-Kitab al ‘Ilmiah, 2004) Jild 1: Hlmn 223\n\n[5] Al-Maraghi, Tafsir al-Maraghi (Mesir. 1946) Jilid 8, Hlman 135\n\nإخراج الله للزينة خلق موادها وتعليم طرق صنعها بما أودع فى فطرهم من حبها والميل إلى الافتنان فى استعمالها، إذ خلقهم مستعدين لإظهار آياته فى جميع ما خلق فى هذا العالم الذي يعيشون فيه، بما أودع فى غرائزها من الميل إلى البحث فى كشف المجهول والاطلاع على خفايا الأمور، فهم لا يدعون شيئا عرفوه بحواسهم أو عقولهم حتى يبحثوه من طرق شتى وأوجه لا نهاية لها، ولن تنتهى بحوثهم مادام الإنسان على ظهر البسيطة.\n\nوغريزة حب الزينة وحب التمتع بالطيبات كانت من أهم الأسباب فى اتساع أعمال الفلاحة والزراعة ورقىّ ضروب الصناعة، واتساع وسائل العمران، ومعرفة سنن الله وآياته فى الأكوان، وهما لا يذمّان إلا بالإسراف فيهما والغفلة عن شكر المنعم بهما.\n\nوالخلاصة- إن الدين لم يحرمهما إلا إذا كانا عائقين عن الكمال الروحي والكمال الخلقي،\n\n[6] Muhammad bin Salih bin Muhamad Uthaimin, ( Syarah Riyadh al-Salihin   ( 1426) Jilil 3, Halaman 542\n\n((يحب الجمال)) أي يحب التجمل يعني أنه يحب أن يتجمل الإنسان في ثيابه، وفي نعله، وفي بدنه، وفي جميع شؤونه؛ لأن التجمل يجذب القلوب إلى الإنسان، ويحببه إلى الناس، بخلاف التشوه الذي يكون فيه الإنسان قبيحاً في شعره أو في ثوبه أو في لباسه، فلهذا قال: ((إن الله جميل يحب الجمال)) أي يحب أن يتجمل الإنسان.\n\n[7] Nurruddin Mukhtar al-Khadimi, Ilmu Al-Maqasid al-Syariah (Maktabah al-‘Abikan 2001) Halamam 89-90"
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6463-irsyad-hukum-siri-ke-947-hukum-membayar-yuran-penyelenggaraan-rumah",
      "article-header": "IRSYAD HUKUM SIRI KE-947: HUKUM MEMBAYAR YURAN PENYELENGGARAAN RUMAH\n 23 DISEMBER 2025  ABDULHAKIM FAKHRUDDEEN BIN MUHAMAD RIDZUAN JUMLAH PAPARAN: 1398",
      "article-details": "SOALAN:\n\nDi kawasan perumahan saya terdapat sebahagian penghuni yang enggan untuk membayar yuran penyelenggaraan rumah, dengan dakwaan bahawa bayaran ini tidak wajib pun untuk dibayar. Mohon pencerahan hukum daripada SS Mufti, sejauh manakah yuran penyelenggaraan rumah ini dihukumkan sebagai wajib untuk dibayar? Terima kasih.\n\nRINGKASAN JAWAPAN:\n\nHukum membayar yuran penyelenggaraan rumah dalam Islam adalah wajib apabila yuran tersebut telah dipersetujui dalam perjanjian serta dipungut mengikut undang-undang dan peraturan yang telah ditetapkan. Hal ini demikian kerana setiap individu wajib untuk mematuhi kontrak yang telah dipersetujui bersama dan arahan pemerintah yang telah ditetapkan demi menjaga kemaslahatan umum. Keengganan menjelaskan yuran penyelenggaraan tersebut dikira sebagai hutang dan merupakan satu bentuk kezaliman yang boleh menjejaskan banyak pihak.\n\nHURAIAN JAWAPAN:\n\nYuran penyelenggaraan (maintenance fee) dalam konteks perumahan merujuk kepada bayaran yang dikenakan kepada pemilik atau penghuni bagi membiayai pengurusan dan penyelenggaraan kawasan kediaman secara berterusan. Yuran ini meliputi kos penjagaan kemudahan bersama seperti kawasan awam, sistem keselamatan, kebersihan, landskap serta pembaikan infrastruktur yang menyokong keselesaan dan keselamatan penduduk. Pelaksanaan kutipan yuran penyelenggaraan yang teratur dan telus amat penting bagi memastikan persekitaran perumahan sentiasa terjaga, seterusnya mengekalkan nilai hartanah dan keharmonian komuniti setempat.\n\nSecara asasnya, segala kutipan yuran daripada harta milik orang lain adalah dilarang melainkan dibuat berdasarkan peruntukan undang-undang yang sah, persetujuan yang jelas daripada pihak berkepentingan, serta dilaksanakan oleh individu atau badan yang diberi kuasa mengikut undang-undang. Segala bentuk pungutan harta yang tidak mematuhi syarat yang ditetapkan adalah dikategorikan sebagai pemungutan harta secara batil seperti firman Allah SWT:\n\nيا أَيُّهَا الَّذِينَ آمَنُوا لَا تَأْكُلُوا أَمْوَالَكُم بَيْنَكُم بِالْبَاطِلِ إِلَّا أَن تَكُونَ تِجَارَةً عَن تَرَاضٍ مِّنكُمْ ۚ وَلَا تَقْتُلُوا أَنفُسَكُمْ ۚ إِنَّ اللَّهَ كَانَ بِكُمْ رَحِيمًا\n\nMaksudnya: “Wahai orang-orang yang beriman, janganlah kamu makan (gunakan) harta-harta kamu sesama kamu dengan jalan yang salah (tipu, judi dan sebagainya), kecuali dengan jalan perniagaan yang dilakukan secara suka sama suka di antara kamu, dan janganlah kamu berbunuh-bunuhan sesama sendiri. Sesungguhnya Allah sentiasa Mengasihani kamu.”\n\nSurah al-Nisa’ (29)\n\nDalam konteks kutipan yuran penyelenggaraan bagi sesebuah kawasan kediaman, kutipan yuran ini biasanya diuruskan oleh satu badan yang dikenali sebagai Jawatankuasa Pengurusan Bersama (Joint Management Body - JMB) yang bertanggungjawab mengurus dan menyelenggara bangunan serta harta secara bersama, yang ditubuhkan di bawah Seksyen 17, Akta Pengurusan Strata 2013 [Akta 757].\n\nSeksyen 21 daripada Akta berkenaan turut memperuntukkan beberapa kuasa bagi JMB dalam menguruskan hartanah yang dimiliki dalam bentuk strata, yang antaranya adalah untuk menentukan dan mengenakan caj yuran penyelenggaraan yang perlu didepositkan ke dalam akaun penyenggaraan bagi tujuan penyenggaraan dan pengurusan yang perlu bagi sesebuah hartanah tersebut. Yuran penyelenggaraan tersebut merupakan kewajipan yang perlu diselesaikan oleh pemilik kepada harta tersebut, seperti yang diperuntukkan oleh Seksyen 24(1)(a), Akta Pengurusan Strata 2013 [Akta 757].\n\nBerdasarkan kepada penjelasan mengenai yuran penyelenggaraan ini, maka dirumuskan bahawa yuran penyelenggaraan bagi sesebuah kawasan perumahan adalah dihukumkan sebagai harus dikutip oleh pihak JMB, dan wajib untuk dibayar oleh pemilik kepada harta tersebut sekiranya proses kutipan yuran tersebut dijalankan mengikut peruntukan undang-undang dan peraturan yang ada serta dilakukan mengikut persetujuan bersama. Hal ini demikian kerana kita diwajibkan untuk mematuhi sesuatu perjanjian yang telah dipersetujui berdasarkan firman Allah SWT:\n\nيَا أَيُّهَا الَّذِينَ آمَنُوا أَوْفُوا بِالْعُقُودِ\n\nMaksudnya: “Wahai orang-orang yang beriman, penuhi serta sempurnakanlah perjanjian-perjanjian.”\n\nSurah al-Ma’idah (1)\n\nHal yang sama turut ditegaskan oleh Rasulullah SAW dalam sabda yang diriwayatkan oleh Saidina Abu Hurairah RA:\n\nالمسلمونَ على شروطِهم\n\nMaksudnya: “Orang-orang Muslim terikat dengan syarat-syarat (yang dipersetujui oleh) mereka.”\n\n[Sunan Abi Dawud]\n\nWalaupun pada kebiasaannya yuran penyelenggaraan rumah ditetapkan tanpa persetujuan penuh oleh semua pihak, namun hal ini tidaklah menjadikan yuran tersebut tidak patuh syariah, atau tidak perlu untuk dibayar. Sebaliknya, yuran penyelenggaraan rumah walaupun bukan dibincangkan dan dipersetujui secara bersama oleh semua pihak, namun kewajipan untuk dibayar yuran tersebut adalah berdasarkan kepada konsep akad iz‘an (contract of adhesion), iaitu akad persetujuan yang berlaku secara tersirat melalui penerimaan terhadap peraturan yang telah ditetapkan oleh pihak pengurusan.\n\nDalam konteks ini, pemilik rumah tersebut dianggap telah memberikan persetujuan terhadap syarat-syarat yang dikenakan, termasuk kewajipan membayar yuran penyelenggaraan bagi tujuan menjaga kemudahan bersama, keselamatan, dan kebajikan komuniti.\n\nSelain itu, peruntukan undang-undang yang membenarkan kepada pihak JMB untuk mengenakan kutipan yuran penyelenggaraan adalah merupakan perintah daripada pihak ulil amri (pemerintah) yang wajib untuk diikuti sebagai menjaga kemaslahatan bersama, berpandukan firman Allah SWT:\n\nيَا أَيُّهَا الَّذِينَ آمَنُوا أَطِيعُوا اللَّهَ وَأَطِيعُوا الرَّسُولَ وَأُولِي الْأَمْرِ مِنكُمْ\n\nMaksudnya: “Wahai orang-orang yang beriman, taatlah kamu kepada Allah dan taatlah kamu kepada Rasulullah dan kepada \"Ulil-Amri\" (orang-orang yang berkuasa) dari kalangan kamu.”\n\n[Surah Al-Nisā’, 59]\n\nHal ini demikian kerana keengganan membayar yuran penyelenggaraan rumah kediaman yang dimiliki dalam bentuk strata boleh menyebabkan berlakunya kezaliman kepada banyak pihak kerana yuran tersebut merupakan sumber utama bagi memastikan kemudahan bersama seperti keselamatan, kebersihan, penyelenggaraan lif, lampu dan infrastruktur asas dapat berfungsi dengan baik.\n\nApabila sebahagian pemilik atau penghuni enggan membayar, beban kewangan terpaksa ditanggung oleh pihak pengurusan atau pemilik lain yang patuh, sekali gus menafikan hak mereka terhadap perkhidmatan yang sepatutnya dinikmati secara adil. Keengganan tersebut juga boleh dikategorikan sebagai hutang yang wajib dilangsaikan menurut syarak memandangkan manfaat kemudahan bersama yang telah dinikmati oleh pemilik atau penghuni.\n\nKetidakadilan dan kezaliman sebegini adalah merupakan perkara yang dilarang oleh syarak seperti firman Allah SWT dalam sebuah hadis qudsi:\n\nيا عِبَادِي، إنِّي حَرَّمْتُ الظُّلْمَ علَى نَفْسِي، وَجَعَلْتُهُ بيْنَكُمْ مُحَرَّمًا، فلا تَظَالَمُوا\n\nMaksudnya: “Wahai hamba-hamba-Ku, sesungguhnya Aku telah mengharamkan kezaliman ke atas diri-Ku, dan Aku menjadikannya haram sesama kamu, maka janganlah kamu saling berbuat zalim.”\n\n[Sahih Muslim]\n\nOleh itu, setiap pemilik atau penghuni hendaklah bersikap amanah dan bertanggungjawab dalam menunaikan kewajipan ini selaras dengan tuntutan syarak, demi menjaga keharmonian dan kesejahteraan bersama.\n\nKesimpulan\n\nBerdasarkan penjelasan dan perincian yang dikemukakan dalam artikel ini, beberapa kesimpulan dapat dirumuskan seperti berikut:\n\nYuran penyelenggaraan yang dilaksanakan selaras dengan undang-undang serta peraturan yang ditetapkan adalah wajib dibayar oleh setiap individu yang terlibat.\nKeengganan untuk menjelaskan bayaran yuran penyelenggaraan merupakan suatu bentuk kezaliman dan dikira sebagai hutang yang wajib dibayar.\nSetiap individu berkewajipan untuk mematuhi arahan dan ketetapan pemerintah.\n\nWaLlāhu A’lam"
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6452-irsyad-hukum-siri-ke-946-hukum-menyebarkan-hiv-dan-perspektif-maqasid-syariah",
      "article-header": "IRSYAD HUKUM SIRI KE-946: HUKUM MENYEBARKAN HIV DAN PERSPEKTIF MAQASID SYARIAH\n 10 DISEMBER 2025  AINUL YAQIN BINTI BAKHARUDIN JUMLAH PAPARAN: 1653",
      "article-details": "Soalan:                  \n\nAssalammualaikum. Sekiranya seseorang telah disahkan dijangkiti HIV dan mendedahkan kepada orang lain kepada risiko jangkitan melalui perbuatannya, apakah sudut pandang Syariah terhadap isu ini. Mohon pencerahan SS Mufti.\n\nRingkasan Jawapan:\n\nPerbuatan sengaja menyebarkan penyakit berjangkit HIV layak dikenakan hukuman ta’zir yang sesuai dan boleh dikenakan hukuman dibawah Seksyen 12(1) Akta Pencegahan dan Pengawalan Penyakit Berjangkit 1988 (Akta 342) Seksyen 24(a). Malahan, perbuatan tersebut dikategorikan sebagai الحرابة (al-Hirabah) iaitu menimbulkan kerosakan kepada masyarakat dimuka bumi dengan membahayakan nyawa dan merosakkan maruah. Antara tujuan syarak adalah untuk membebaskan manusia daripada belenggu hawa nafsu, memelihara maruah (hifz al-'ird) serta memelihara nyawa (hifz al-nafs). Oleh itu, segala bentuk perbuatan yang berpotensi menyebarkan jangkitan HIV adalah haram. Tambahan pula, perbuatan tersebut melemahkan kekuatan umat dalam membina peradaban manusia yang termasuk dalam kerangka maqasid imarah.\n\nHuraian Jawapan:\n\nAlhamdulillah segala puji bagi Allah SWT Tuhan semesta alam, selawat serta salam ke atas junjungan teragung Nabi Muhammad SAW dan ke atas ahli keluarga serta mereka yang mengikuti jejak langkah Baginda SAW hingga ke hari kiamat\n\nPenyebaran HIV (Human Immunodeficiency Virus) menurut Maqasid Syariah\n\nPenyakit HIV /AIDS adalah penyakit berjangkit yang boleh disebarkan melalui darah, air mani, cecair faraj dan cara-cara lain. [1] Dilaporkan 90% daripada kes HIV baharu melibatkan golongan lelaki. Salah satu faktor yang menyumbang kepada peningkatan kes ini adalah hubungan homoseksual, selain penggunaan aplikasi media sosial yang menawarkan perkhidmatan mencari pasangan sejenis.[2] Pengamal aktiviti homoseksual sesama lelaki ini disebabkan gelojak dorongan hawa nafsu. Oleh kerana itu, salah satu tujuan utama syariah diturunkan adalah untuk membebaskan manusia daripada belitan nafsu seperti yang disebut oleh Imam al-Syatibi:\n\nالمقصد الشرعي من وضع الشريعة إخراج المكلف عن داعية هواه\n\nMaksudnya: (Salah satu) tujuan Syariah adalah untuk membebaskan manusia daripada dikuasai hawa nafsunya.[3]\n\nHukum hakam dan syariah Islam ditetapkan untuk “ta’abud” penghambaan sepenuhnya kepada Allah SWT bagi mengeluarkan manusia dari lingkaran nafsu dirinya. [4]\n\nWalaupun HIV boleh menular melalui pelbagai cara, sama ada melalui hubungan homoseksual atau darah serta cara-cara lain, maka semua bentuk perbuatan (wasilah) yang membawa kepada kemudaratan dan risiko jangkitan HIV tetap dihukumkan sebagai haram. Hal ini selaras dengan kaedah fiqh:\n\nما يقطع بتوصله إلى الحرام فهو حرام\n\nMaksudnya: Sesuatu yang diyakini akan membawa kepada yang haram, maka perkara itu juga dihukumkan sebagai haram.[5]\n\nPandangan Ulama Kontemporari dan Institusi Fiqh\n\nWahbah Zuhaili dalam Fiqh Islami wa Adillatuhu membahaskan hukum secara sengaja menyebarkan jangkitan HIV/AIDS kepada orang yang sihat dengan apa jua cara adalah perbuatan haram dan termasuk dalam kategori dosa besar (kaba’ir). [6] Hal ini selari dengan keputusan Mesyuarat Majlis Majma’ Fiqh Islam Antarabangsa yang diadakan dalam persidangan ke-9 di Abu Dhabi, Emiriah Arab Bersatu, pada 1–6 Zulqaedah 1415H, bersamaan 16 April 1995M yang meneliti kajian penyakit HIV/AIDS dan hukum-hakam menyebarkan secara sengaja jangkitan HIV/AIDS. Perbuatan ini juga layak dikenakan hukuman yang termaktub dalam akta undang -undang dunia. Hukuman yang setimpal bersesuaian dengan beratnya perbuatan tersebut terhadap kesan individu dan masyarakat berdasarkan pembahagian kategori tersebut : [7]\n\n1. Jika tujuan pelaku adalah untuk menyebarkan penyakit ini dalam masyarakat, perbuatannya dianggap sejenis hirabah iaitu kerosakan masyarakat dimuka bumi dan layak dikenakan hukuman hirabah sebagaimana disebut dalam firman Allah SWT:\n\nإِنَّمَا جَزَاءُ الَّذِينَ يُحَارِبُونَ اللَّهَ وَرَسُولَهُ وَيَسْعَوْنَ فِي الْأَرْضِ فَسَادًا أَن يُقَتَّلُوا أَوْ يُصَلَّبُوا أَوْ تُقَطَّعَ أَيْدِيهِمْ وَأَرْجُلُهُم مِّنْ خِلَافٍ أَوْ يُنفَوْا مِنَ الْأَرْضِ ۚ ذَٰلِكَ لَهُمْ خِزْيٌ فِي الدُّنْيَا ۖ وَلَهُمْ فِي الْآخِرَةِ عَذَابٌ عَظِيمٌ (33)\n\nMaksudnya: “Sesungguhnya pembalasan terhadap orang-orang yang memerangi Allah dan RasulNya dan membuat kerosakan di muka bumi, hanya mereka dibunuh atau disalib atau dipotong tangan dan kaki mereka bertimbal balik atau dibuang negeri. Yang demikian itu (sebagai) suatu penghinaan untuk mereka di dunia dan di akhirat mereka mendapat seksaan yang pedih.\n\n(Surah Al-Maidah:33)\n\n2. Jika tujuan pelaku adalah untuk menzalimi seseorang secara khusus dan jangkitan berlaku, dia dikenakan hukuman ta’zir yang sesuai. Jika perbuatan itu menyebabkan kematian mangsa, maka boleh dipertimbangkan untuk hukuman bunuh.\n\n3. Jika tujuan pelaku adalah untuk menzalimi seseorang tetapi jangkitan tidak berlaku, dia dikenakan hukuman ta’zir yang sesuai.\n\nBerdasarkan keputusan Majma‘ Fiqh, kesalahan mendedahkan orang lain kepada risiko jangkitan HIV menuntut hukuman duniawi. Oleh yang demikian, undang-undang di Malaysia memperuntukkan akta yang membolehkan hukuman dikenakan oleh Mahkamah Majistret berdasarkan bidang kuasa pendakwaan yang dikemukakan mengikut Seksyen 12(1) Akta Pencegahan dan Pengawalan Penyakit Berjangkit 1988 (Akta 342) dan boleh dihukum di bawah Seksyen 24(a) akta sama :\n\nSeksyen baharu 24a 11. Akta ibu dipinda dengan memasukkan selepas seksyen 24 seksyen yang berikut: “Bidang kuasa untuk membicarakan kesalahan 24a. Walau apa pun apa-apa undang-undang bertulis yang berlawanan, mahkamah Majistret Kelas Pertama hendaklah mempunyai bidang kuasa untuk membicarakan apa-apa kesalahan di bawah Akta ini dan mengenakan hukuman bagi apa-apa kesalahan di bawah Akta ini.”.\n\nPENUTUP\n\nSegala perbuatan penularan HIV adalah haram kerana merosakkan maruah, nyawa dan menjejaskan institusi keluarga yang termasuk dalam kerangka Maqasid Syariah. Perbuatan tersebut juga layak dikenakan tindakan undang - undang seperti hukuman takzir yang bersesuaian dan boleh dikenakan hukuman oleh Mahkamah Majistret berdasarkan bidang kuasa pendakwaan yang dikemukakan mengikut Seksyen 12(1) Akta Pencegahan dan Pengawalan Penyakit Berjangkit 1988 (Akta 342) Seksyen 24(a).\n\nWallahu a'lam\n\n \n\nRujukan: \n\n[1] https://www.doctoroncall.com.my/health-centre/aids-hiv/jangkitan-hiv/penyebaran-hiv\n\n[2]https://berita.rtm.gov.my/nasional/senarai-berita-nasional/senarai-artikel/hiv-kes-baharu-menurun-tapi-jangkitan-dalam-kalangan-belia-lelaki-membimbangkan\n\n[3]  Al-Muwafaqat, \n\n[4]  Nuruddin, Mukhtar al-Khadimi, Ilmu Maqasid Syariah (Maktabah al-‘Abikan) Hlmn 143\n\n[5] Tajuddin, Ibn Subki, Al-Asybar wa AL-Nazair. (Beirut, Dar al-Kutub Ilmiah. 1991)    Jilid 1, Hlmn 120\n\n[6] Wahbah Zuhaili , Fiqh Islami wa Adillatuhu (Damsyik : Dar al-Fikr)   Jilid 7, Hlmn 5255\n\nتعمد نقل العدوى بمرض نقص المناعة المكتسب (الأيدز) إلى السليم منه بأية\n\nصورة من صور التعمد عمل محرم، ويعد من كبائر الذنوب والآثام، كما أنه يستوجب العقوبة الدنيوية، وتتفاوت هذه العقوبة بقدر جسامة الفعل وأثره على الأفراد وتأثيره على المجتمع\n\n[7] https://iifa-aifi.org/ar/2000.html\n\nبشأن مرض نقص المناعة المكتسب (الإيدز) والأحكام الفقهية المتعلقة به\n\nثانيًا: تعمد نقل العدوى:\n\nتعمد نقل العدوى بمرض نقص المناعة المكتسب (الإيدز) إلى السليم منه بأية صورة من صور التعمد عمل محرم، ويعد من كبائر الذنوب والآثام، كما أنه يستوجب العقوبة الدنيوية وتتفاوت هذه العقوبة بقدر جسامة الفعل وأثره على الأفراد وتأثيره على المجتمع.\n\nفإن كان قصد المتعمد إشاعة هذا المرض الخبيث في المجتمع، فعمله هذا يعد نوعًا من الحرابة والإفساد في الأرض، ويستوجب إحدى العقوبات المنصوص عليها في آية الحرابة. (إِنَّمَا جَزَاء الَّذِينَ يُحَارِبُونَ اللّهَ وَرَسُولَهُ وَيَسْعَوْنَ فِي الأَرْضِ فَسَادًا أَن يُقَتَّلُواْ أَوْ يُصَلَّبُواْ أَوْ تُقَطَّعَ أَيْدِيهِمْ وَأَرْجُلُهُم مِّنْ خِلافٍ أَوْ يُنفَوْاْ مِنَ الأَرْضِ ذَلِكَ لَهُمْ خِزْيٌ فِي الدُّنْيَا وَلَهُمْ فِي الآخِرَةِ عَذَابٌ عَظِيمٌ)(المائدة: 33).\n\nوإن كان قصده من تعمُّد نقل العدوى إعداء شخص بعينه، وتمت العدوى، ولم يمت المنقول إليه بعد، عوقب المتعمد بالعقوبة التعزيرية المناسبة وعند حدوث الوفاة ينظر في تطبيق عقوبة القتل عليه.\n\nوأما إذا كان قصده من تعمد نقل العدوى إعداء شخص بعينه ولكن لم تنتقل إليه العدوى فإنه يعاقب عقوبة تعزيرية."
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6446-irsyad-hukum-siri-ke-945-solat-qada-bagi-wanita-yang-mengalami-istihadah-berterusan",
      "article-header": "IRSYAD HUKUM SIRI KE-945: SOLAT QADA BAGI WANITA YANG MENGALAMI ISTIHADAH BERTERUSAN\n 05 DISEMBER 2025  NAIMAH BINTI MOHAMAD NASIR JUMLAH PAPARAN: 1597",
      "article-details": "Soalan:\n\nAssalamualaikum, saya ingin bertanya soalan, setakat pengetahuan saya wanita yang sentiasa berhadas seperti istihadah dan keputihan berterusan wuduknya hanya sah untuk menunaikan 1 solat fardu sahaja dan boleh digunakan untuk beberapa solat sunat. Persoalan saya, saya mempunyai masalah istihadah yang berpanjangan dalam beberapa tahun dan mempunyai banyak baki solat yang ditinggalkan sebelum ini. Adakah saya perlu berwuduk dan bersuci bagi setiap satu solat qada yang hendak dilakukan?\n\nRingkasan Jawapan\n\ni. Setiap Muslim yang meninggalkan solat sama ada dengan sengaja ataupun dengan keuzuran mereka wajib menggantikannya.\n\nii. Dalam hal ini, tiada perbezaan antara orang yang sentiasa berhadas dengan orang yang sihat iaitu jika seseorang memiliki banyak solat yang ditinggalkan maka dia hendaklah sedaya upaya menggantikan solat yang ditinggalkan tersebut mengikut kemampuannya.\n\niii. Namun begitu, para ulama berbeza pandangan tentang bersuci bagi wanita yang sentiasa berhadas (daim al-hadath) termasuk wanita yang mengalami istihadah yang berterusan. Menurut pandangan muktamad mazhab Syafi‘i, wuduk orang yang sentiasa dalam keadaan berhadas hanya sah untuk satu solat sahaja sama ada fardu atau qada atau nazar dan berapa-beberapa banyak solat sunat.\n\niv. Walau bagaimanapun, jika seseorang wanita yang sentiasa berhadas mempunyai banyak hutang solat sehingga sukar untuk dirinya bersuci berulang kali dalam melaksanakan solat-solat qada ini, maka keadaan ini membolehkan mereka untuk mengambil pandangan yang lebih meringankan iaitu seseorang hendaklah bersuci selepas masuk waktu dan satu wuduk boleh digunakan untuk menunaikan apa saja jenis solat fardu, qada, nazar dan solat sunat selagi masih dalam waktu solat tersebut dan tidak berlaku perkara yang membatalkan wuduk selain masalah hadas yang dialami berdasarkan pandangan mazhab Hanafi.\n\n \n\nHuraian Jawapan:\n\nSelawat dan salam ke atas junjungan teragung Nabi Muhammad SAW dan ke atas ahli keluarga serta mereka yang mengikuti jejak langkah Baginda SAW hingga ke hari kiamat.\n\nIstihadah termasuk dalam golongan Daim al-Hadath (sentiasa dalam keadaan berhadas)\n\nDari segi Bahasa Arab terdapat beberapa perkataan yang digunakan antaranya salas (سلس) bermaksud mudah, lembut dan ia juga merujuk kepada makna seseorang yang tidak mampu menahan air kencing.[1]\n\nDari segi istilah daim al-Hadath ialah golongan yang sentiasa dalam keadaan hadas contohnya seperti orang yang menghidap kencing tidak lawas, orang yang sentiasa keluar mazi,mani, wadi, tahi, sentiasa terkentut,[2] wanita yang mengalami istihadah, keputihan, buasir yang keluar dari dalam dubur dan keluar darah berterusan, darah yang keluar dari hidung berterusan dan sebagainya.\n\nMenurut mazhab Hanafi[3], Syafi’i[4], dan Hanbali[5] (mengikut pendapat yang sahih) mensyaratkan bahawa keadaan hadas itu mestilah berterusan sepanjang waktu solat fardu, sehingga orang yang berhadas tersebut tidak menemukan waktu sepanjang tempoh solat tersebut yang cukup untuk berwuduk dan menunaikan solat tanpa adanya uzur. Begitu juga, menurut mazhab Maliki mensyaratkan paling kurang separuh waktu solat ke atas untuk mengambil hukum wuduk orang yang sentiasa berhadas [6]\n\nManakala, Imam Ahmad dalam satu riwayat yang dipilih oleh sebahagian ulama Hanbali, berpendapat bahawa seseorang boleh dianggap sebagai orang yang mempunyai uzur meskipun hadas itu tidak berterusan sepanjang waktu solat fardu[7].\n\nDalam hal ini, wanita istihadah termasuk daripada golongan yang sentiasa dalam keadaan berhadas dan hukumnya sama seperti wanita suci daripada haid dan nifas. Mereka tidak terhalang daripada melaksanakan ibadah solat dan puasa[8]. Begitu juga, syariat memberi keringanan kepada golongan ini iaitu ibadahnya tetap sah meskipun keluar hadasnya secara berterusan dengan syarat mereka hendaklah bersegera bersuci setelah masuk waktu solat dan berniat untuk membolehkan solat bukan mengangkat hadas dan segera menunaikan solat.[9]\n\nCara bersuci untuk golongan Daim al-Hadath untuk solat qada\n\nSecara asasnya, setiap Muslim yang meninggalkan solat sama ada dengan sengaja ataupun dengan keuzuran mereka wajib menggantikannya. Dalam hal ini, tiada perbezaan antara orang yang sentiasa berhadas dengan orang yang sihat iaitu jika seseorang memiliki banyak solat yang ditinggalkan maka dia hendaklah sedaya upaya menggantikan solat yang ditinggalkan tersebut mengikut kemampuannya.\n\nDalam melaksanakan hal ini, seseorang yang hendak mendirikan solat hendaklah memastikan dirinya suci daripada hadas, pakaiannya serta tempat solatnya suci daripada najis kerana ia merupakan syarat sah untuk mendirikan solat[10]. Berdasarkan hadis yang diriwayatkan oleh Abdullah Ibn Umar RA, Rasulullah SAW bersabda[11]:\n\nلا تُقْبَلُ صَلاةٌ بغيرِ طُهُورٍ\n\nMaksudnya: solat tidak diterima tanpa bersuci\n\n(Riwayat Muslim)\n\nNamun, para ulama berbeza pandangan dalam perbahasan orang yang sentiasa berhadas mengqada lebih daripada satu solat fardu atau qada dengan satu wuduk:\n\nMenurut mazhab Hanafi[12] dan Hanbali[13] orang yang sentiasa dalam keadaan hadas boleh menunaikan lebih daripada satu solat fardu dan beberapa solat sunat dengan satu wuduk termasuk juga boleh mengqada beberapa solat yang tertinggal selagi masih dalam waktu solat tersebut dan tidak berlaku perkara yang membatalkan wuduk selain masalah hadas yang dialami tersebut.\n\nHal ini berdasarkan hadis daripada Aisyah RA ketika Fatimah Binti Abi Hubaisy datang berjumpa Rasulullah SAW dan dia berkata:\n\nيَا رَسُولَ اللَّهِ، ‌إِنِّي ‌امْرَأَةٌ ‌أُسْتَحَاضُ ‌فَلَا ‌أَطْهُرُ، أَفَأَدَعُ الصَّلَاةَ؟ فَقَالَ رَسُولُ اللَّهِ صَلَّى اللَّهُ عَلَيْهِ وَسَلَّمَ: (لَا، إِنَّمَا ذَلِكِ عِرْقٌ، وَلَيْسَ بِحَيْضٍ، فَإِذَا أَقْبَلَتْ حَيْضَتُكِ فَدَعِي الصَّلَاةَ، وَإِذَا أَدْبَرَتْ فَاغْسِلِي عَنْكِ الدَّمَ ثُمَّ صَلِّي). قَالَ: وقال أبي: (ثم تؤضي لكل صلاة، حتى يجيء ذلك الوقت)\n\nMaksudnya: Fatimah bin Abi Hubais datang menemui Nabi SAW dan berkata: Wahai Rasulullah SAW, aku seorang wanita yang sering keluar darah (istihadhah). Adakah aku perlu meninggalkan solat?” Jawab Rasulullah SAW: Jangan kamu tinggalkan solat, darah tersebut hanyalah darah penyakit dan bukan darah haid. Kamu tinggalkan solat ketika didatangi darah haid. Apabila darah haidmu tiada lagi, maka kamu hendaklah mandi wajib (apabila keringnya haid) dan tunaikan solat. Dalam sebahagian lafaz hadis lain dinyatakan: Kemudian kamu berwuduk bagi setiap solat sehingga datang semula waktu (haid)\n\nMenurut pandangan mereka, wanita istihadah seperti hukum orang yang bertayamum[14] iaitu dari segi ibadahnya terikat dengan waktu maka orang yang sentiasa berhadas boleh melakukan apa sahaja jenis ibadah termasuk solat fardu, qada atau sunat selagi masih dalam waktu solat tersebut dan tidak terbatal wuduknya.\n\nMenurut mazhab Syafi’i, orang yang sentiasa berhadas tidak boleh menunaikan lebih daripada satu solat fardu dengan satu wuduk, sama ada solat qada atau solat yang dilaksanakan pada waktunya.[15] Dalam hal ini, dapat difahami wuduk orang yang sentiasa berhadas ini hanya sah untuk satu solat fardu atau qada atau nazar dan boleh melakukan beberapa banyak solat sunat.\n\nOleh itu, wanita istihadah pada setiap kali hendak melaksanakan solat fardu atau qada hendaklah bersuci terlebih dahulu iaitu menyumbat kemaluannya dengan kapas dan membalutnya seperti orang yang sentiasa berhadas dan berwuduk setelah masuk waktu solat seperti orang yang bertayammum[16] kemudian bersegera menunaikan solat.\n\nSelain itu menurut mazhab Maliki, disunatkan bagi golongan ini untuk berwuduk apabila hadas berlaku sekurang-kurangnya lebih daripada separuh waktu atau kebanyakan waktu. Namun, jika hadas berlaku pada keseluruhan waktu maka wuduk tidak lagi disunatkan. Hal ini kerana, wuduk hanya disunatkan apabila kebiasaan hadas berterusan ini tidak menyebabkan kesukaran seperti dalam keadaan cuaca sejuk atau faktor lain yang menyukarkan. Apabila wuduk tersebut menyebabkan kesulitan maka ia tidak lagi disunatkan.[17]\n\nWalau bagaimanapun, jika seseorang wanita yang sentiasa berhadas mempunyai banyak hutang solat sehingga sukar untuk dirinya bersuci berulang kali dalam melaksanakan solat-solat qada ini, maka keadaan ini membolehkan mereka untuk mengambil pandangan memberi memudahkan[18].\n\nمن ابتلي بشيء من هذا أن يقلد مَنْ أجاز ذلك مِن العلماء\n\nMaksudnya: Sesiapa yang ditimpa masalah daripada hal ini (hukum asal) hendaklah dia bertaklid dengan pendapat lain yang mengharuskan daripada kalangan ulamak\n\nMaka keadaan ini, membolehkan golongan ini untuk mengambil pandangan memberi memudahkan iaitu seseorang hendaklah bersuci selepas masuk waktu dan satu wuduk boleh digunakan untuk menunaikan apa saja jenis solat fardu, qada, nazar dan solat sunat berdasarkan pandangan mazhab Hanafi yang bersandarkan kepada dalil yang sahih.\n\nKesimpulan\n\ni.Setiap Muslim yang meninggalkan solat sama ada dengan sengaja ataupun dengan keuzuran mereka wajib menggantikannya.\n\nii.Dalam hal ini, tiada perbezaan antara orang yang sentiasa berhadas dengan orang yang sihat iaitu jika seseorang memiliki banyak solat yang ditinggalkan maka dia hendaklah sedaya upaya menggantikan solat yang ditinggalkan tersebut mengikut kemampuannya.\n\niii. Namun begitu, para ulama berbeza pandangan tentang bersuci bagi wanita yang sentiasa berhadas (daim al-hadath) termasuk wanita yang mengalami istihadah yang berterusan. Menurut pandangan muktamad mazhab Syafi‘i, wuduk orang yang sentiasa dalam keadaan berhadas hanya sah untuk satu solat solat sama ada solat fardu atau qada atau nazar dan berapa-beberapa banyak solat sunat.\n\niv. Walau bagaimanapun, jika seseorang wanita yang sentiasa berhadas mempunyai banyak hutang solat sehingga sukar untuk dirinya bersuci berulang kali dalam melaksanakan solat-solat qada ini, maka keadaan ini membolehkan mereka untuk mengambil pandangan yang lebih meringankan iaitu seseorang hendaklah bersuci selepas masuk waktu dan satu wuduk boleh digunakan untuk menunaikan apa saja jenis solat fardu, qada, nazar dan solat sunat selagi masih dalam waktu solat tersebut dan tidak berlaku perkara yang membatalkan wuduk selain masalah hadas yang dialami berdasarkan pandangan mazhab Hanafi.\n\nWallahu a'lam \n\n \n\nRujukan:\n\n[1] Ahmad Bin Muhammad Bin ‘Ali al-Fayumi, Al-Misbah al-Munir fi Gharib al-Sharh al- Kabir, (Beirut, Lubnan: Maktabah al-‘ilmiyyah, t.t),\n\n(س ل س) : ‌سَلِسَ سَلَسًا مِنْ بَابِ تَعِبَ سَهُلَ وَلَانَ فَهُوَ ‌سَلِسٌ وَرَجُلٌ ‌سَلِسٌ بِالْكَسْرِ بَيِّنُ السَّلَسِ بِالْفَتْحِ وَالسَّلَاسَةِ أَيْضًا سَهْلُ الْخُلُقِ.)\n\nوَسَلَسُ الْبَوْلِ اسْتِرْسَالُهُ وَعَدَمُ اسْتِمْسَاكِهِ لِحُدُوثِ مَرَضٍ بِصَاحِبِهِ\n\n[2] Wizarah al-Awqaf wa- al-Shu’un al-Islamiyyah. (t.t). Al-Mawsu’ah al-Fiqhiyyah al-Kuwaytiyyah. Dār al-Salasih: Kuwait. Jil. 25, ms. 187.\n\nاسْتِرْسَال الْخَارِجِ بِدُونِ اخْتِيَارٍ مِنْ بَوْلٍ أَوْ مَذْيٍ أَوْ مَنِيٍّ أَوْ وَدْيٍ أَوْ غَائِطٍ أَوْ رِيحٍ (1) ، وَقَدْ يُطْلَقُ السَّلَسُ عَلَى الْخَارِجِ نَفْسِهِ\n\n[3] Muhamad Bin ‘Alī Bin Muhammad Bin ‘Alī Bin ‘Abd al-Rahman al-Haskafiy, Al-Dar al-Mukhtar Sharh Tanwir al- Absar wa Jami’ al-Bahr, (Beirut: Dār Al-Kutub Al-Islamiyyah, 2002), hal. 45.\n\n(إن استوعب عذره تمام وقت صلاة مفروضة) بأن لا يجد في جميع وقتها زمنا يتوضأ ويصلي فيه خاليًا عن الحدث (ولو حكمًا)؛ لأن الانقطاع اليسير ملحق بالعدم، (وهذا شرط) العذر\n\n[4] Abu Zakariya Muhyiddiin bin Sharaf al-Nawawi. Minhāj al-Talibin wa ‘Umdah al-Muftin fī al-Fiqh.(Amman, Jordan: Dār al-Fikr, 2005), hal. 45\n\nولو انقطع دمها بعد الوضوء ولم تعتد انقطاعه وعوده أو اعتادت ووسع زمن الانقطاع وضوء والصلاة وجب الوضوء\n\n[5] ‘Alauddin Abu al-Hasan ‘Ali Bin Sulayman Bin Ahmad al-Mardawi, al-Insaf fi ma’rifati al-Rajih min al-Khilaf, (Kaherah: Hajr al-Tiba’ah,1995), Jil. 2, hal. 462.\n\n[لو كان لها عادة بانقطاعه في وقت يتسع لفعل الصلاة. فبذا تعين فعل الصلاة فيه على الصحيح من المذهب، وعليه أكثر الأصحاب. وعنه: لا عبرة بانقطاعه، اختاره جماعة، منهم: المجد، وصاحب \"الفائق\"\n\n[6] Muhammad Bin Ahmad Bin ‘Arafah al-Dusuqi, Hashiyah al-Dusuqi ‘ala al-Sharh al-Kabir, (Dār al-Fikr, Amman, Jordan, t.t ), Jil. 1, hal. 71.\n\nإن ‌لازم ‌كل ‌الزمن ‌أو ‌جله أو نصفه فلا ينقض وإن لازم أقل الزمن نقض مع العفو عما أصاب منه وإنما عفي عما أصاب من الحدث اللازم مطلقا وفصل في نقضه الوضوء\n\n[7]Al-Mardawi, al-Insaf fi ma’rifati al-Rajih min al-Khilaf, Jil. 2, hal. 462.\n\n[لو كان لها عادة بانقطاعه في وقت يتسع لفعل الصلاة. فبذا تعين فعل الصلاة فيه على الصحيح من المذهب، وعليه أكثر الأصحاب. وعنه: لا عبرة بانقطاعه، اختاره جماعة، منهم: المجد، وصاحب \"الفائق\"\n\n[8] ‘Abd al-Rahman Bin Muhammad ‘Iwad al-Jaziri, Al-Fiqh ‘ala al-Mazahib al-Arba’ah, (Beirut, Lubnan: Dār al-Kutub al-‘Ilmiyyah, 2003), Jil. 1 , Hal. 120.\n\nوالمستحاضة من أصحاب الأعذار، فحكمها حكم من به سلس بول، أو إسهال مستمر، أو نحو ذلك من الأعذار المتقدمة في \"مباحث المعذور\" وحكم الاستحاضة أنها لا تمنع شيئاً من الأشياء التي يمنعها الحيض والنفاس\n\n[9] Abu Zakariyya Muhyi al-Din bin Sharaf al-Nawawi, Minhaj al-Talibin wa ‘Umdah al-Muftin fi al-Fiqh.(Amman, Jordan: Dar al-Fikr, 2005). Hal. 12.\n\nفروضه ستة أحدها: نية رفع حدث أو استباحة مفتقر إلى طهر أو أداء فرض الوضوء ومن دام حدثه كمستحاضة كفاه نية الاستباحة دون الرفع على الصحيح فيهما\n\n[10] Mustafa al-Khin, Mustafa al-Bugha dan Ali Syibarji. Al-Fiqh al-Manhaji a’la Mazhab al-Imām al-Shafi’i.(Damsyik: Dar al-Qalam, 1992). Jil. 1, ms. 121.\n\nلابدَّ من توفر كل واحد منها لصحة الصلاة، وهي:\n\n(أ) طهارة الجسم من الحدث: فالمُحدث لا تصح صلاته، سواءً كان الحدث أصغر - وهو فقد الوضوء- أو أكبر كالجنابة…\n\n(ب) طهارة البدن من النجاسة\n\n[11] Abu Husayn Muslim Bin Al-Hajjaj bin Muslim Al-Qushayri Al-Nisaburi, Sahih Muslim, (Matba’ah ‘Isa al-Babi al-Halabi, Beirut, Lubnan: 1955). Jil. 1, ms. 204.\n\n[12] al-Kasani, Abu Bakar bin Mas’ud. Badai’ al-Sanai’ fi Tartib al-Syarai’ (Mesir: Syarkat al-Matbu‘at al-‘Ilmiyyah, 1327), Jil. 1, hal. 27.\n\n(وأما) أصحاب الأعذار كالمستحاضة، وصاحب الجرح السائل، والمبطون ومن به سلس البول، ومن به رعاف دائم أو ريح، ونحو ذلك ممن لا يمضي عليه وقت صلاة إلا ويوجد ما ابتلي به من الحدث فيه فخروج النجس من هؤلاء لا يكون حدثا في الحال ما دام وقت الصلاة قائما، حتى أن المستحاضة لو توضأت في أول الوقت فلها أن تصلي ما شاءت من الفرائض، والنوافل ما لم يخرج الوقت، وإن دام السيلان،\n\n[13] Abu Muhamad Bin Ahmad Bin Muḥamad Bin Qudamah, Al-Mughni (Riyadh, Arab Saudi: Dar ‘Alam al-Kutub, 1997), Jil. 1, hal.424.\n\nإنما أمرها أن تتوضأ لكل صلاة، فتصلي بذلك الوضوء النافلة والصلاة الفائتة، حتى يدخل وقت الصلاة الأخرى، فتتوضأ أيضاً وهذا يقتضي إلحاقها بالتيمم، في أنها باقية ببقاء الوقت، يجوز لها أن تتطوع بها، وتقضي بها الفوائت، وتجمع بين الصلاتين، ما لم تحدث حدثاً آخر، أو يخرج الوقت. انتهى\n\n[14] Ibn Qudamah, Al-Mughni, Jil. 1, hal. 424.\n\n[15] Abu Zakariyya Muhyiddin bin Sharaf al-Nawawi, al-Majmu’ Sharh al-Muhadzdzab, (Amman, Jordan: Dar al-Fikr, 1928), Jil. 2, hal. 535.\n\nمذهبنا أنها لا تصلي بطهارة واحدة أكثر من فريضة مؤداة كانت أو مقضية.. إلى أن قال: وممن قال إنه لا يصح بوضوئها أكثر من فريضة عروة بن الزبير وسفيان الثوري وأبو ثور\n\n[16] Sulaiman bin Umar al-Jamal Hasyiyah al-Jamal ‘ala Syarh al-Minhaj. (Beirut: Dar al-Fikr, t.t.) Jil. 1, hal. 244.\n\nأَنَّ الْمُسْتَحَاضَةَ قِيسَتْ عَلَى الْمُتَيَمِّمِ فِي أَنَّ طُهْرَهَا لَا بُدَّ أَنْ يَكُونَ لِكُلِّ فَرْضٍ وَفِي الْوَقْتِ فَلَا يَصِحُّ قَبْلَهُ وَقِيسَتْ عَلَى مَنْ بِهِ حَدَثٌ دَائِمٌ فِي الْغَسْلِ وَالْعَصْبِ وَالْحَشْوِ وَالْمُبَادَرَةِ بِالْفَرْضِ، وَالْجَامِعُ بَيْنَهُمَا أَنَّ كُلًّا مِنْ الْمُتَيَمِّمِ وَدَائِمِ الْحَدَثِ طُهْرُهُ مُبِيحٌ لَا رَافِعٌ انْتَهَتْ.\n\n[17]Al-Dusuqi, Hashiyah al-Dusuqi ‘ala al-Sharh al-Kabir, Jil. 1, hal. 117.\n\n\n(وندب) الوضوء (إن لازم) السلس (أكثر) الزمن وأولى نصفه لا إن عمه ومحل الندب في ملازمة الأكثر إن لم يشق (لا إن شق) الوضوء ببرد ونحوه فلا يندب فقوله وندب إلخ تفصيل في مفهوم قوله فارق أكثر (وفي اعتبار الملازمة) من دوام وكثرة ومساواة وقلة (في وقت الصلاة) خاصة وهو من الزوال إلى طلوع الشمس من اليوم الثاني (أو) اعتبارها (مطلقا) لا بقيد وقت الصلاة فيعتبر حتى من الطلوع إلى الزوال (تردد) للمتأخرين (من مخرجيه) متعلق بالخارج والضمير\n\n[18]Tarakhus ‘inda ibtila’ (الترخص عند الابتلاء), diakses daripada https://www.dar-alifta.org/ar/ViewFatawaConcept/180/%D8%A7%D9%84%D8%AA%D8%B1%D8%AE%D8%B5-%D8%B9%D9%86%D8%AF-%D8%A7%D9%84%D8%A7%D8%A8%D8%AA%D9%84%D8%A7%D8%A1\n\nالابتلاء الخاص، وهو اشتداد حاجة المكلف للتيسير في أمر متكرر يتعسر عليه -بصورة خاصة- ترْكُه أو الاحتراز عنه، بحيث لو كُلِّف اجتنابه لوجد في ذلك مشقة غير معتادة، وذلك نحو أن يبتلى شخص بمرض كسلس البول مثلًا، فإنه يشق عليه تجديد الوضوء لأداء الصلاة كلما نزلت منه قطرة بول، لصعوبة الاحتراز والعجز عن التحكم مع كثرة خروج الحدث\n\n "
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6431-irsyad-hukum-siri-ke-944-hukum-menderma-rambut-untuk-pesakit-kanser",
      "article-header": "IRSYAD HUKUM SIRI KE-944: HUKUM MENDERMA RAMBUT UNTUK PESAKIT KANSER\n 18 NOVEMBER 2025  SITI AISHAH BINTI HAZALI JUMLAH PAPARAN: 2064",
      "article-details": "Soalan:\n\nAssalamualaikum, saya ada satu persoalan. Terdapat permintaan daripada pemilik kedai gunting rambut untuk mengambil rambut pelanggan yang telah dipotong bagi tujuan pendermaan kepada pesakit kanser yang keguguran atau botak kesan daripada rawatan kemoterapi. Rambut tersebut akan dihantar ke NGO untuk dijadikan rambut palsu kemudiannya diberikan kepada pesakit kanser. Kemudian, kos bagi penghasilan rambut palsu anggaran rm800. Persoalannya, apakah hukum menderma rambut kepada orang lain? Mohon pencerahan SS Datuk\n\nRingkasan Jawapan \n\nHukum menderma rambut manusia kepada pesakit kanser untuk dijadikan rambut palsu adalah haram. Hal ini kerana, rambut manusia yang terpisah atau terpotong tidak boleh diperdagangkan mahupun dimanfaatkan oleh orang lain dengan apa -apa cara sekalipun. Malah, perbuatan menyambungkan rambut juga diharamkan sebagaimana ancaman dan laknat yang disebutkan hadis. Walau bagaimanapun, pemakaian rambut palsu sintetik bagi pesakit kanser adalah dibenarkan dengan syarat ia tidak diperbuat daripada rambut manusia atau bulu yang bernajis.\n\nHuraian Jawapan \n\nAlhamdulillah, pujian dan syukur kepada Ilahi dengan pelbagai kurniaan dan anugerah yang tidak terhitung buat kita semua. Selawat dan salam ke atas Nabi SAW, keluarga, sahabat dan yang mengikut jejak langkahnya hingga hari kesudahan.\n\nHukum Jual Beli Rambut\n\nPara fuqaha keempat-empat mazhab bersepakat bahawa rambut manusia tidak boleh dijual beli mahupun dimanfaatkan oleh orang lain kerana juzuk anggota anak Adam itu dimuliakan.[1] Hal Ini berdasarkan firman Allah SWT:\n\nوَلَقَدۡ كَرَّمۡنَا بَنِيٓ ءَادَمَ\n\nMaksudnya: Dan sesungguhnya telah Kami muliakan anak-anak Adam\n\n(Surah Al-Isra’:70)\n\nAl-Imam al-Nawawi menyebutkan di dalam kitabnya Al-Majmu’ berkenaan larangan menjual rambut manusia sama ada ia bersambung mahupun terpotong.[2] Malahan, rambut yang terpotong disunatkan untuk disembunyikan mahupun ditanam di dalam tanah sebagaimana telah disepakat oleh para Sahabat RA. [3]\n\nHukum Menyambung Rambut\n\nUlama bersepakat bahawa perbuatan menyambung rambut adalah haram berdasarkan hadis Rasulullah SAW berkaitan ancaman dan laknat kepada mereka yang menyambung rambut dan meminta disambung rambutnya. Pengharaman ini berdasarkan hadis yang diriwayatkan oleh Asma’ binti Abu Bakar RA bahawa terdapat seorang wanita yang berjumpa dengan Rasulullah SAW lalu mengadu kepada Baginda: “Wahai Rasulullah, sesungguhnya aku mempunyai seorang anak perempuan yang baru bernikah. Dia telah terkena penyakit cacar (chickenpox) sehingga menyebabkan rambutnya keguguran. Bolehkah dia menyambung rambutnya (dengan rambut palsu)? Lalu Baginda SAW bersabda:\n\nلَعَنَ اللَّهُ الْوَاصِلَةَ وَالْمُسْتَوْصِلَةَ\n\nMaksudnya: “Allah melaknat orang yang menyambung rambut dan orang yang minta disambungkan rambutnya.”\n\n(Riwayat Muslim)\n\nIbn Battal bahawa seorang wanita diharamkan menyambung rambutnya dengan sesuatu, jika tujuannya untuk mencantikkan dirinya dan supaya orang lain yang melihatnya menyangka bahawa rambut yang disambung itu adalah rambut asalnya. Perbuatan ini seolah-olah menggambarkan bahawa pelakunya tidak redha dengan ketentuan yang telah ditetapkan oleh Allah SWT sehingga mengubah kejadian ciptaannya.[4]\n\nPara ulama mazhab Syafi’i menyatakan bahawa perbuatan menyambung rambut dengan rambut manusia lain adalah haram sama ada bagi lelaki atau perempuan, atau menyambung rambut dengan rambut mahramnya, suaminya atau selain daripada mereka. Pengharaman ini jelas, bahkan para ulama telah bersepakat berkenaan hukumnya berdasarkan keumuman hadis tersebut. Hal ini kerana, mengambil manfaat daripada rambut dan seluruh anggota badan manusia adalah diharamkan kerana kemuliaan yang diberikan kepada manusia.[5]\n\nTambahan pula, Imam al-Ramli menjelaskan bahawa seorang wanita juga diharamkan untuk menyambung rambutnya dengan bulu yang suci (selain rambut manusia) sekiranya tidak mendapat keizinan daripada suami. Justeru, jika seorang isteri berkeinginan atau diminta oleh suaminya untuk menyambung rambut, maka hukumnya adalah harus dengan syarat dia mestilah menyambungkan rambutnya dengan sesuatu yang tidak menyerupai sifat rambut seperti benang sutera yang berwarna atau lain-lain.[6]\n\nInstitusi Fatwa\n\nJabatan Fatwa Jordan ada mengeluarkan beberapa kenyataan berhubung hukum pemakaian rambut palsu:\n\nPemakaian rambut palsu bagi lelaki dan wanita adalah dibenarkan dengan syarat ia tidak diperbuat daripada rambut manusia atau bulu yang bernajis, begitu juga tidak bertujuan untuk menipu dan memperdaya orang lain.[7]\nIsteri yang menghidap penyakit kanser sehingga menyebabkan keguguran rambut diharuskan memakai rambut palsu di dalam rumah sekiranya diizinkan oleh suaminya. Namun, ia tidak boleh diperlihatkan kepada orang luar kerana ia sebahagian daripada perhiasan. Keharusan ini dengan syarat rambut palsu itu bukan diperbuat daripada rambut manusia dan bukan daripada bulu yang bernajis. [8]\n\nSementara itu, prosedur menanam rambut ke dalam kulit kepala adalah dibenarkan kerana ia dianggap rawatan yang bertujuan mengembalikan fitrah ciptaan-Nya. Namun, keharusan tersebut dengan syarat penanaman rambut adalah dengan menggunakan rambut sendiri, bahan-bahan suci, tiada unsur najis serta tidak mendatangkan sebarang kesan mudarat berdasarkan perbahasan pautan berikut :https://muftiwp.gov.my/en/artikel/irsyad-fatwa/irsyad-fatwa-umum-cat/5300-irsyad-al-fatwa-siri-ke-694-hukum-tanam-rambut-sintetik-tiruan\n\nKesimpulan\n\nHukum mendermakan rambut manusia kepada pesakit kanser untuk dijadikan rambut palsu adalah haram. Walau bagaimapun, pemakaian rambut palsu sintetik bagi pesakit kanser adalah dibenarkan dengan syarat ia tidak diperbuat daripada rambut manusia lain atau bulu yang bernajis. Namun, sekiranya pesakit ingin menggunakan kaedah alternatif lain seperti menanam rambut sendiri, maka ia mestilah mendapat nasihat dan pengesahan pakar perubatan yang mana ia terbukti tiada kesan gugur akibat rawatan kemoterapi.\n\nWallahu a'lam  \n\n \n\nRujukan:\n\n[1]Al-Mausu’ah al-Fiqhiyah al-Kuwaitiyah ( 26/102)\n\nوَاتَّفَقَ الْفُقَهَاءُ عَلَى عَدَمِ جَوَازِ الاِنْتِفَاعِ بِشَعْرِ الآْدَمِيِّ بَيْعًا وَاسْتِعْمَالاً؛ لأَِنَّ الآْدَمِيَّ مُكَرَّمٌ لِقَوْلِهِ سُبْحَانَهُ وَتَعَالَى: {وَلَقَدْ كَرَّمْنَا بَنِي آدَمَ}\n\nفَلاَ يَجُوزُ أَنْ يَكُونَ شَيْءٌ مِنْ أَجْزَائِهِ مُهَانًا مُبْتَذَلاً\n\n[2] Al-Nawawi, Muḥyī al-Dīn Yahyā bin Sharf. Al-Majmu’ Syarh al-Muhazzab. (t.t, Dar al-Fikr). 9/254.\n\nوَاحْتَجَّ الْمَانِعُونَ بِأَنَّهُ لَا يُبَاعُ فِي الْعَادَةِ وَبِأَنَّهُ فَضْلَةُ آدَمِيٍّ فَلَمْ يَجُزْ بَيْعُهُ كَالدَّمْعِ وَالْعَرَقِ وَالْمُخَاطِ وَبِأَنَّ مَا لَا يَجُوزُ بَيْعُهُ مُتَّصِلًا لَا يَجُوزُ بَيْعُهُ مُنْفَصِلًا كَشَعْرِ الْآدَمِيِّ\n\n[3] Al-Nawawi, Muḥyī al-Dīn Yahyā bin Sharf. Al-Majmu’ Syarh al-Muhazzab. (t.t, Dar al-Fikr). 1/289.\n\nيُسْتَحَبُّ دَفْنُ مَا أُخِذَ مِنْهَذِهِ الشُّعُورِ وَالْأَظْفَارِ وَمُوَارَاتُهُ فِي الْأَرْضِ نُقِلَ ذَلِكَ عَنْ ابْنِ عُمَرَ رَضِيَ اللَّهُ عَنْهُمَا وَاتَّفَقَ عَلَيْهِ أَصْحَابُنَا وَسَنَبْسُطُهُ فِي كِتَابِ الْجَنَائِزِ حَيْثُ ذَكَرَهُ الْأَصْحَابُ إنْ شَاءَ اللَّهُ تَعَالَى\n\n[4] Ibn Battal, Ali bin Khalaf. Syarh Sahih Bukhari li Ibn Battal. (Riyad: Maktabah al-Rusyd, 2003). 9/172.\n\nقال الطبرى وغيره: فى هذه الأحاديث من الفقه أنه لا يجوز لامرأة أن تصل شعرها بشىء يتجمل به ويظن من يراه أنه شعرها، كما لا يجوز أن تشم خلقها تتزين بذلك، وهو قول مالك وجماعة، وفاعله ذلك لم ترض بما أعطاها الله فغيرت خلقها.\n\n[5] Al-Nawawi, Yahya bin Syaraf. Al-Majmu’ Syarh al-Muhazzab. (Kaherah: Dar al-Tiba’ah al-Muniriyyah, 1347H). 3/139.\n\nقال أصحابنا إذا وصلت شعرها بشعر آدمي فهو حرام بلا خلاف سواء كان شعر رجل أو امرأة وسواء شعر المحرم والزوج وغيرهما بلا خلاف لعموم الأحاديث الصحيحة في لعن الواصلة المستوصلة ولأنه يحرم الانتفاع بشعر الآدمي وسائر أجزائه لكرامته\n\n[6] Syihabuddin al-Ramli, Muhammad bin Abi al-Abbas. Nihayah al-Muhtaj ila Syarh al-Minhaj. (Beirut: Dar al-Fikr, 1984). 2/24.\n\nوَيَحْرُمُ عَلَى ‌الْمَرْأَةِ ‌وَصْلُ ‌شَعْرِهَا بِشَعْرٍ طَاهِرٍ مِنْ غَيْرِ آدَمِيٍّ، وَلَمْ يَأْذَنْهَا فِيهِ زَوْجٌ أَوْ سَيِّدٌ، وَيَجُوزُ رَبْطُ الشَّعْرِ بِخُيُوطِ الْحَرِيرِ الْمُلَوَّنَةِ وَنَحْوِهَا مِمَّا لَا يُشْبِهُ الشَّعْرَ\n\n[7]https://www.aliftaa.jo/research-fatwas/3584\n\nولا حرج في لبس الباروكة للمرأة والرجل، بشرط أن لا تكون من شعر آدمي أو من شعر نجس، وبشرط أن لا يكون ذلك بقصد الغشّ والتدليس والتغرير بالناس، كإظهار الكبير في العمر صغيراً.\n\nزراعة الشعر هي عبارة عن عملية تجميلية يتمّ فيها زرع الشعر في الجلد، وهي ليست من تغيير خلق الله تعالى، بل من المعالجة التي يُقصد بها ردّ الأمر إلى طبيعته التي خلقه الله تعالى عليها.\n\n[8] https://aliftaa.jo/fatwa/2864"
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6429-irsyad-hukum-siri-ke-943-hukum-membeli-kepingan-emas-di-shopee-dan-tiktok-shop",
      "article-header": "IRSYAD HUKUM SIRI KE-943: HUKUM MEMBELI KEPINGAN EMAS DI SHOPEE DAN TIKTOK SHOP\n 12 NOVEMBER 2025  MUHAMMAD FITRI NAIM BIN ROSLAN JUMLAH PAPARAN: 3335",
      "article-details": "Soalan\n\nAssalamualaikum ustaz, saya ingin bertanya. Saya ada terjumpa sebahagian kedai emas yang menjual kepingan emas (gold bar) di Shopee dan TikTok Shop. Adakah ia diharuskan memandangkan berlaku penangguhan serahan emas tersebut?\n\nRingkasan Jawapan\n\nJual beli kepingan emas di platform Shopee dan TikTok Shop pada asasnya adalah haram dan tidak sah. Hal ini kerana berlaku penangguhan serahan kepingan emas kepada pembeli di mana pembeli hanya akan menerima kepingan emas tersebut selepas beberapa hari.\n\nNamun, bagi menyelesaikan isu ini kami mencadangkan beberapa perkara seperti berikut:\n\nPembeli membuat pembelian di platform yang disediakan dengan memastikan jenis dan berat emas yang ingin dibeli.\nPembeli kemudian akan membuat pembayaran penuh dan penjual pula akan mengeluarkan bukti transaksi. Menerusi bukti tersebut menandakan bahawa emas yang berada pada penjual telah menjadi hak milik pembeli (qabd hukmi).\nKemudian penjualan ini boleh dilakukan melalui wakalah untuk penghantaran kepada pembeli. Pembeli sendiri akan mewakilkan kepada penjual dengan diberikan upah (wakalah bi al-ujrah) untuk menghantar secara pos dan lafaz wakalah itu mestilah disediakan oleh penjual di mana-mana yang bersesuaian di dalam sistem tersebut.\nPembeli tidak boleh untuk membatalkan pembelian dan meminta bayaran balik (refund) selepas menerima emas tersebut dan penjual tidak boleh menerima permintaan pemulangan dan bayaran balik jika diminta oleh pembeli kerana khiyar syarat tidak dibenarkan dalam jual beli item ribawi.\n\n \n\nHuraian Jawapan\n\nAlhamdulillah, segala puji bagi Allah SWT Tuhan semesta alam, selawat serta salam ke atas junjungan teragung Nabi Muhammad SAW dan ke atas ahli keluarga serta mereka yang mengikuti jejak langkah Baginda SAW hingga ke hari Kiamat.\n\nSeperti yang kita maklum, Shopee Pte. Ltd. (nama dagang: Shopee) ialah syarikat teknologi multinasional Singapura yang khusus dalam e-dagang[1]. TikTok Shop pula merupakan sebuah perkhidmatan yang disediakan oleh aplikasi media sosial TikTok yang membolehkan pembeli dan penjual melakukan transaksi jual beli mereka secara langsung melalui aplikasi tersebut dengan menghubungkan terus aplikasi TikTok dengan platform e-dagang yang digunakan oleh penjual[2]. Kedua-dua platform ini mempunyai persamaan dari segi tabiat mereka yang menyediakan perkhidmatan jual beli secara atas talian. Secara asasnya, jual beli secara atas talian seperti ini adalah harus berdasarkan kaedah fiqh yang mengatakan hukum asal dalam kontrak adalah harus dan sah[3]. Tambahan pula, perkhidmatan ini memberi kemudahan kepada penjual dan pembeli untuk melakukan transaksi jual beli dengan lebih cepat serta menjimatkan masa dan tenaga.\n\nWalau bagaimanapun, timbul isu apabila sebahagian kedai-kedai emas juga menjual kepingan emas mereka di platform tersebut. Hal ini kerana emas merupakan barang ribawi dan pembelian emas dengan wang mempunyai syarat yang khusus iaitu kedua-dua duit dan emas itu wajib diserahkan secara terus semasa majlis akad. Hal ini berdasarkan sabda Nabi SAW:\n\nالذَّهَبُ بالذَّهَبِ، والْفِضَّةُ بالفِضَّةِ، والْبُرُّ بالبُرِّ، والشَّعِيرُ بالشَّعِيرِ، والتَّمْرُ بالتَّمْرِ، والْمِلْحُ بالمِلْحِ، مِثْلًا بمِثْلٍ، سَواءً بسَواءٍ، يَدًا بيَدٍ، فإذا اخْتَلَفَتْ هذِه الأصْنافُ، فَبِيعُوا كيفَ شِئْتُمْ، إذا كانَ يَدًا بيَدٍ.\n\nMaksudnya: “(Pertukaran) emas dengan emas, perak dengan perak, gandum dengan gandum, barli dengan barli, tamar dengan tamar, garam dengan garam, mestilah dengan timbangan dan berat yang sama dan berlaku (penyerahan) secara serta-merta (tidak bertangguh). Adapun sekiranya jenis barang berbeza, maka berjual belilah mengikut yang kamu kehendaki dengan syarat mesti dibayar secara serta-merta (on the spot).”\n\n(Riwayat Muslim)\n\nImam al-Nawawi ketika mensyarahkan hadis ini menjelaskan bahawa hadis ini menjadi hujah bagi semua ulama bahawa wajib untuk berlaku serahan secara serta-merta (al-taqabudh) bagi transaksi pertukaran barang ribawi yang berbeza jenis.[4]\n\nBerdasarkan hadis ini, dapat difahami bahawa dalam pertukaran wang dengan emas, serahan mestilah berlaku secara serta-merta semasa majlis akad. Hal ini kerana wang fiat yang digunakan sekarang merupakan harta ribawi yang sama ‘illah (penyebab hukum syarak) dengan emas iaitu kedua-duanya merupakan medium pertukaran (thaman) walaupun berbeza jenis. Perkara ini berdasarkan kepada keputusan Akademi Fiqh Islam Antarabangsa (Majma’ Fiqh al-Islami al-Duwali) pada tahun 1986 bahawa wang kertas juga termasuk dalam item ribawi meskipun bukan dibuat daripada emas atau perak[5]. Oleh itu, jika berlaku penangguhan serahan salah satu barang pertukaran sama ada duit atau kepingan emas, maka akad tersebut terbatal dan berlakulah riba (riba’ al-nasi’ah)[6] yang diharamkan.\n\nSelain itu, antara isu lain yang timbul dalam pembelian emas melalui platform Shopee dan TikTok Shop ialah pemberian khiyar syarat oleh platform tersebut kepada pembeli. Khiyar syarat bermaksud pembeli dan penjual meletakkan syarat dalam jual beli bahawa salah satu daripada mereka atau keduanya diberi pilihan untuk meneruskan atau membatalkan kontrak.[7] Khiyar syarat dalam konteks isu ini berlaku apabila platform tersebut membenarkan pembeli untuk memulangkan semula barang dan meminta bayaran balik selepas beberapa hari menerima barang sedangkan khiyar syarat tidak dibenarkan dalam jual beli item ribawi seperti beli emas dengan wang. Hal ini disebut oleh Syeikh al-Baijuri, kata beliau:\n\nوهو يثبت في كل ما يثبت فيه خيار المجلس إلا ما شرط فيه القبض في المجلس كالربوي والسلم\n\nMaksudnya: “(Khiyar syarat) itu dibolehkan dalam semua (akad) akad yang ada khiyar majlis kecuali akad yang disyaratkan penyerahan (qabd) semasa majlis akad seperti pertukaran item ribawi dan jual beli salam.”[8]\n\nPenyerahan Secara Hukmi (Qabd Hukmi) dalam Pembelian Emas\n\nPara ulama mendefinisikan qabd sebagai setiap tindakan yang membawa kepada pemilikan dan kebenaran untuk menggunakan sama ada ia sesuatu benda yang boleh dipegang dengan tangan atau tidak[9]. Akademi Fiqh Islam (Majma’ al-Fiqh al-Islami) kali ke-11 yang bersidang di Makkah pada tahun 19-26 Februari 1989H memutuskan bahawa pemindahan wang ke dalam akaun atau secara cek telah dianggap sebagai serahan secara hukmi (qabd hukmi / beneficial ownership)[10].\n\nPemindahan tersebut membuktikan bahawa telah berlaku pemindahan hak milik dan risikonya akan ditanggung oleh pembeli. Walaupun emas tersebut tidak berada pada pembeli, namun ia sudah memadai untuk menunjukkan bahawa pembeli telah memiliki barang tersebut dengan pemilikan penuh.\n\nBerkenaan dengan penyerahan secara hukmi ini, Muzakarah Jawatankuasa Fatwa Majlis Kebangsaan Bagi Hal Ehwal Ugama Islam Malaysia Kali Ke-96 yang bersidang pada 13-15 Oktober 2011 juga telah membincangkan mengenai Parameter Pelaburan Emas, dan membuat keputusan:\n\n“Penyerahan barang belian (emas) hendaklah berlaku secara penyerahan hakiki ataupun kaedah muktabar yang boleh menggantikan penyerahan hakiki. Penyerahan barang belian yang muktabar akan membawa kesan sama seperti penyerahan hakiki, iaitu:\n\n-        Berpindah dhaman (tanggungjawab jaminan) daripada penjual kepada pembeli.\n\n-        Kemampuan pembeli untuk mendapatkan barang beliannya pada bila-bila masa tanpa ada halangan[11].”\n\nKesimpulan\n\nBerdasarkan kepada perbincangan di atas, dapat disimpulkan bahawa jual beli kepingan emas di platform Shopee dan TikTok Shop pada asasnya adalah haram dan tidak sah. Hal ini kerana berlaku penangguhan serahan kepingan emas kepada pembeli di mana pembeli hanya akan menerima kepingan emas tersebut selepas beberapa hari.\n\nNamun, bagi menyelesaikan isu ini kami mencadangkan beberapa perkara seperti berikut:\n\nPembeli membuat pembelian di platform yang disediakan dengan memastikan jenis dan berat emas yang ingin dibeli.\nPembeli kemudian akan membuat pembayaran penuh dan penjual pula akan mengeluarkan bukti transaksi. Menerusi bukti tersebut menandakan bahawa emas yang berada pada penjual telah menjadi hak milik pembeli (qabd hukmi).\nKemudian penjualan ini boleh dilakukan melalui wakalah untuk penghantaran kepada pembeli. Pembeli sendiri akan mewakilkan kepada penjual dengan diberikan upah (wakalah bi al-ujrah) untuk menghantar secara pos dan lafaz wakalah itu mestilah disediakan oleh penjual di mana-mana yang bersesuaian di dalam sistem tersebut.\nPembeli tidak boleh untuk membatalkan pembelian dan meminta bayaran balik (refund) selepas menerima emas tersebut dan penjual tidak boleh menerima permintaan pemulangan dan bayaran balik jika diminta oleh pembeli kerana khiyar syarat tidak dibenarkan dalam jual beli item ribawi.\n\nWaAllahua’lam\n\n \n\nRujukan: \n\n[1] Lihat: https://ms.wikipedia.org/wiki/Shopee#:~:text=Shopee%20Pte.,merupakan%20anak%20syarikat%20Sea%20Limited , laman web diakses pada 18/7/2024.\n\n[2] Lihat: https://newsroom.tiktok.com/en-us/introducing-tiktok-shop , diakses pada 18/7/2024.\n\n[3] Ahman bin Muhammad al-Ansari ibn Raf’ah, Kifayat al-Nabih fi Sharh al-Tanbih, (Beirut: Dar al-Kutub al-Ilmiyyah, 2009) jld. 9, hlmn. 311.\n\n[4] Yahya bin Sharaf al-Nawawi, al-Minhaj Sharh Sahih Muslim bin al-Hajjaj, (Beirut: Dar Ihya’ al-Turath, 1392H), jld. 11 hlmn. 14.\n\nقَوْلُهُ صلى الله عليه وسلم (يَدًا بِيَدٍ) حُجَّةٌ لِلْعُلَمَاءِ كَافَّةً فِي وُجُوبِ التَّقَابُضِ وَإِنِ اخْتَلَفَ الْجِنْسُ\n\n[5] Lihat: https://iifa-aifi.org/ar/1679.html\n\n[6] Riba al-Nasi’ah berlaku apabila pertukaran sesama barang ribawi seperti duit dengan emas, atau emas dengan perak dilakukan secara bertangguh iaitu salah satu atau kedua-dua barang tersebut tidak diserahkan secara terus (on the spot) semasa majlis akad.\n\n[7] Muhammad al-Zuhaili, Al-Mu’tamad fi al-Fiqh al-Shafi‘i, (Damsyik: Dar al-Qalam, 2011), jld. 3 hlmn. 76.\n\nوهو أن يشترط أحد المتعاقدين أو كلاهما أثناء العقد الخيار بعد البيع، مع موافقة الآخر عليه، فله فسخ العقد أو إمضاؤه\n\n[8] Ibrahim al-Baijuri, Hasyiah al-Baijuri ala Syarh Ibn Qasim, (Beirut: Dar al-Fikr, 2009), jld. 1, hlm. 517.\n\n[9] Nazih Kamal Hamaad, al-Qabd al-Haqiqi wa al-Hukmi, (Saudi: Munazimah al-Muktamar al-Islami bi Jeddah, t.t), 6:536.\n\n[10] Lihat: https://iifa-aifi.org/ar/1792.html\n\n[11] Jabatan Kemajuan Islam Malaysia, Kompilasi Pandangan Hukum Mesyuarat Muzakarah Jawatankuasa Fatwa Majlis Kebangsaan Bagi Hal Ehwal Ugama Islam Malaysia (Putrajaya: Jabatan Kemajuan Islam Malaysia, 2021), hlm. 96"
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6427-irsyad-hukum-siri-ke-942-wajarkah-meminta-doa-orang-yang-balik-daripada-haji",
      "article-header": "IRSYAD HUKUM SIRI KE-942: WAJARKAH MEMINTA DOA ORANG YANG BALIK DARIPADA HAJI?\n 07 NOVEMBER 2025  MOHD SHAIRAWI BIN MOHD NOOR JUMLAH PAPARAN: 2341",
      "article-details": "SOALAN\n\nSekembalinya jemaah haji atau umrah ke kampung atau rumahnya, ramai yang menyambut kepulangan mereka. Tidak kurang juga sebahagian orang meminta doa daripada mereka. Persoalannya, wajarkah meminta doa daripada orang yang balik haji? Mohon pencerahan SS Mufti.\n\nRINGKASAN JAWAPAN\n\nSecara ringkas, amalan meminta doa daripada orang yang pulang daripada haji dan umrah dapat dijelaskan melalui klasifikasi berikut:\n\nHukum dan dalil amalan\nAmalan meminta doa daripada mereka adalah sunat, berasaskan anjuran Nabi SAW agar umat Islam saling mendoakan.\nDidorong oleh keyakinan bahawa doa jemaah haji dan umrah lebih mudah dikabulkan oleh Allah SWT.\nAdab menyambut kepulangan:\nMenziarahi dan mengucapkan salam.\nBerjabat tangan sebagai tanda hormat dan kasih sayang.\nMencium di antara kedua mata sebelum memohon doa sebagai tanda penghargaan dan keberkatan.\nHikmah dan nilai sosial:\nAmalan ini memberi manfaat ukhrawi dan sosial, membina akhlak mulia dan mendidik jiwa.\nMengukuhkan hubungan kekeluargaan dan kemasyarakatan serta menumbuhkan suasana harmoni dan kasih sayang.\nHubungan dengan maqasid Islam\nSelaras dengan maqasid Islam yang menekankan pembangunan tadayyun iaitu rohani dan jasmani secara seimbang.\nMenjadi manifestasi ‘umran atau tamadun insan berteraskan nilai keimanan dan ukhuwah Islamiah.\nHURAIAN JAWAPAN\nAnjuran meminta doa daripada orang lain\n\nKebiasaannya, sebahagian masyarakat sering meminta kepada mana-mana peribadi yang dianggap baik untuk mendoakan mereka. Perkara ini juga diamalkan oleh Nabi SAW dan para sahabat RA. Hal ini di dapati ketika Saidina Umar al-Khattab RA mendapat keizinan Nabi SAW untuk menunaikan umrah lalu baginda SAW bersabda:\n\n‏ لاَ تَنْسَنَا يَا أُخَىَّ مِنْ دُعَائِكَ\n\nMaksudnya: Janganlah kamu melupakan kami dalam doamu wahai saudaraku.\n\n(Riwayat Abu Daud)\n\nHadis di atas membahaskan bahawa terdapat galakan untuk meminta doa daripada orang-orang Islam yang lain, meskipun orang yang meminta doa lebih mulia daripada orang yang berdoa.[1]\n\nSelain itu, amalan mengharapkan manfaat doa daripada saudara seislam amatlah dianjurkan berbanding dengan doa diri sendiri. Ini kerana berlaku kebimbangan akan kelalaian dalam amal ibadah diri sendiri. Sedangkan, diharapkan bahawa manfaat doa daripada saudara seislam dapat diperoleh kerana keikhlasan amal ibadahnya.[2]\n\nNabi SAW menganjurkan umat Islam agar saling mendoakan antara satu sama lain kerana doa bukan sahaja menjadi pengikat ukhuwah dan lambang kasih sayang sesama mukmin, malah ia juga adalah satu bentuk pengamalan sunnah yang menjadi lambang penjagaan agama. Seruan ini menghidupkan amalan ukhrawi yang mendekatkan diri kepada Allah SWT.\n\nSelain itu, amalan saling mendoakan turut mengukuhkan kesatuan sosial dalam kalangan umat Islam melalui hubungan yang berasaskan doa, empati, dan kasih sayang. Ia turut berperanan sebagai tarbiah rūḥiyyah yang mendidik umat agar tidak bersifat individualistik, sebaliknya mengamalkan solidariti rohani dalam membina masyarakat yang harmoni dan berakhlak.\n\nAllah SWT kabulkan doa orang yang mengerjakan haji dan umrah\n\nSalah satu peribadi yang dianggap baik untuk meminta doa adalah orang yang balik daripada mengerjakan haji atau umrah. Hal tersebut sememangnya digalakkan kerana doa orang yang balik daripada mengerjakan haji atau umrah akan dikabulkan. Rasulullah SAW bersabda:\n\nالْغَازِي فِي سَبِيلِ اللَّهِ وَالْحَاجُّ وَالْمُعْتَمِرُ وَفْدُ اللَّهِ دَعَاهُمْ فَأَجَابُوهُ وَسَأَلُوهُ فَأَعْطَاهُمْ\n\nMaksudnya: Orang yang berperang di jalan Allah dan orang yang mengerjakan haji serta umrah merupakan tetamu rasmi Allah. Ketika Allah memanggil mereka, mereka menjawab panggilan-Nya. Sehinggalah mereka meminta kepada-Nya, Allah mengabulkan permintaan mereka.\n\n(Riwayat Ibnu Majah)\n\nHadis yang di atas mengesahkan bahawa Allah SWT akan mengabulkan perkara yang sama sepertimana dalam doa orang yang balik daripada mengerjakan haji atau umrah. Allah SWT juga akan memberi perkara yang lebih baik daripada permohonan doa orang tersebut.[3]\n\nHukum meminta doa daripada orang yang mengerjakan haji\n\nAdapun hukum meminta doa daripada orang yang balik daripada haji adalah sunat. Begitu juga sunat bagi orang yang naik haji untuk mendoakan keampunan orang lain yang tidak melakukan haji walaupun orang tersebut tidak memintanya.[4]\n\nBerdoa untuk seseorang tanpa pengetahuannya melambangkan keikhlasan yang tinggi dan dikurniakan ganjaran yang sama oleh Allah SWT. Seseorang yang berdoa untuk saudaranya secara rahsia akan memperoleh doa yang sama daripada malaikat. Apatah lagi doa yang dipanjatkan dengan ikhlas seluruh umat Islam akan diberi pahala dan diperkenankan oleh Allah SWT. Oleh sebab itu, sebahagian ulama salaf apabila ingin berdoa untuk diri sendiri, maka mereka akan mendoakan saudaranya dengan doa yang sama. Hal demikian kerana doa sebegini lebih mustajab dan mendatangkan ganjaran yang sama bagi dirinya.[5]\n\nSementara itu, para ulama berpendapat bahawa tempoh pengabulan Allah SWT akan doa tersebut boleh berlaku sehingga empat puluh hari sejak kepulangan orang yang mengerjakan haji.[6] Mengikut pendapat yang kuat, ulama salaf meminta doa orang yang balik daripada mengerjakan haji selama empat puluh hari terutama sebelum mereka sampai memasuki rumah mereka.[7]\n\nKeyakinan bahawa doa itu mustajab adalah sebahagian daripada akidah dan petunjuk keimanan kepada sifat Allah SWT sebagai al-Mujīb, iaitu Tuhan yang Maha Mengabulkan doa. Perkara ini berkait rapat dengan maqasid penjagaan agama kerana ia mendorong umat Islam untuk sentiasa bergantung dan berharap kepada Allah SWT dalam segala urusan.\n\nDi samping itu, doa dapat menenangkan hati dan memberi kekuatan kepada seseorang dalam menghadapi ujian hidup. Hal ini selari dengan maqasid penjagaan jiwa. Doa orang soleh pula membawa keberkatan dan memberi kesan positif kepada masyarakat dan ia juga menyumbang kepada suasana yang harmoni dan saling menyokong yang mendatangkan keberkatan dan keharmonian.\n\nAdab meminta doa daripada orang yang mengerjakan haji\n\nTidak hanya dianjurkan untuk meminta doa, umat Islam juga disarankan untuk datang bertamu, mengucapkan salam serta berjabat tangan dengan para tetamu Allah SWT sekembalinya mereka ke tanah air. Hal itu sebagaimana disabdakan Nabi SAW:\n\nإِذَا لَقِيتَ الْحَاجَّ فَسَلِّمْ عَلَيْهِ وَصَافِحْهُ وَمُرْهُ أَنْ يَسْتَغْفِرَ لَكَ قَبْلَ أَنْ يَدْخُلَ بَيْتَهُ فَإِنَّهُ مَغْفُورٌ لَهُ\n\nMaksudnya: Apabila kamu berjumpa dengan orang yang baru balik daripada mengerjakan haji, maka berilah salam kepadanya dan jabatlah tangannya. Begitu juga mintalah kepadanya untuk memohonkan ampun buatmu sebelum ia memasuki rumahnya. Ini kerana dia adalah orang yang telah diampuni dosa-dosanya.”\n\n(Riwayat Ahmad)\n\nDalam pada itu, antara amalan ulama salaf termasuklah meraikan kepulangan orang yang balik haji dengan mencium di antara kedua mata mereka, kemudian meminta doa daripada mereka. Semua perkara itu segera dilakukan sebelum mereka mengotori diri dengan perbuatan dosa.[8]\n\nAmalan meminta doa daripada jemaah haji mencerminkan penghargaan masyarakat terhadap ibadah besar yang telah mereka sempurnakan dan secara tidak langsung menyemarakkan nilai-nilai keagamaan dalam kehidupan seharian. Ia juga menzahirkan prinsip kesamarataan sosial dengan menghormati semua jemaah haji tanpa mengira status. Tambahan pula, budaya ini menghidupkan interaksi yang berpaksikan nilai agama, sekali gus memperkukuh jaringan hubungan sosial dalam masyarakat.\n\nDalam masa yang sama, adab seperti memberi salam, berjabat tangan dan menziarahi melambangkan penghormatan terhadap maruah serta status keagamaan seseorang yang selaras dengan maqasid penjagaan maruah. Ia turut menghindarkan pemujaan melampau terhadap individu yang sejajar dengan maqasid penjagaan akal agar amalan kekal dalam kerangka syariat. Lebih penting, budaya ini menghidupkan akhlak dan semangat kerjasama, membina masyarakat yang beradab, penyayang dan bersatu.\n\nKesimpulan\n\nOleh yang demikian, dapat disimpulkan bahawa meminta doa orang yang balik daripada haji dan umrah adalah wajar kerana mempunyai asas dalam Islam seperti:\n\nNabi SAW menganjurkan untuk meminta doa daripada orang-orang Islam yang lain.\nAllah SWT mengabulkan doa orang yang mengerjakan haji dan umrah.\nHukum meminta doa orang yang balik daripada haji adalah sunat.\nBerdoa untuk saudara seislam tanpa pengetahuannya lebih mustajab dan diberi ganjaran yang sama.\nAntara adab meraikan kepulangan orang yang balik haji termasuklah datang bertamu, mengucapkan salam, berjabat tangan serta mencium di antara kedua mata sebelum meminta doa daripada mereka.\n\nWalaupun amalan ini bersifat ibadah, ia turut memberi impak besar dalam aspek pembangunan sosial, nilai kemanusiaan dan kesejahteraan masyarakat yang semuanya termasuk dalam dimensi maqasid membangunkan dunia.\n\nWallahu a'lam \n\n \n\nRujukan: \n\n[1] Muhammad Ibn Alan al-Shiddiqi, Dalil al-Falihin li Turuq Riyad al-Solihin (Bairut: Dar al-Ma'rifah, 2004), 5: 202 Teks asal:\n\nوفي الحديث غير ما تقدم من القوائد مزيد تواضعه والحث على سؤال الدعاء من سائر المسلمين وإن كان الطالب أشرف من المطلوب منه\n\n[2] Muhammad bin Ahmad al-Zahabi, Siyar A‘lām al-Nubala’ (Kaherah: Dar al-Hadith, 2006), 8: 235. Teks asal:\n\nقال ابن بكر: سمعت النباجي يقول: ينبغي أن نكون بدعاء إخواننا أوثق منا بأعمالنا نخاف في أعمالنا التقصير، ونرجو أن نكون في دعائهم لنا مخلصين.\n\n[3] Al-Munawi, Faidh al-Qadir (Mesir: Maktabah Tijariah al-Kubra, 1357 H), 3: 402: Teks asal:\n\nإما سألوه ما عينه وإما ما هو خير منه وهو أعلم بما يصلح به عباده\n\n[4] Ahmad Salamah al-Qalyubi & Ahmad al-Burullusi Umairah, Hasyiata Qalyubi wa ‘Umairah ‘ala Syarh al-Mahalli ‘ala Minhaj al-Tolibin (Beirut: Dar al-Fikr, 1995), 2: 190. Teks asal:\n\nوَيُنْدَبُ لِلْحَاجِّ الدُّعَاءُ لِغَيْرِهِ بِالْمَغْفِرَةِ وَإِنْ لَمْ يَسْأَلْ وَلِغَيْرِهِ سُؤَالُ الدُّعَاءِ مِنْهُ بِهَا\n\n[5] Abu Zakaria Muhyiddin Yahya bin Syaraf al-Nawawi, *Al-Minhaj Syarh Sahih Muslim ibn al-Hajjaj* (Beirut: Dar Ihya al-Turath al-Arabi, t.t.), 17: 49. Teks asal:\n\nوَفِي رِوَايَةٍ دَعْوَةُ الْمَرْءِ الْمُسْلِمِ لِأَخِيهِ بِظَهْرِ الْغَيْبِ مُسْتَجَابَةٌ عِنْدَ رَأْسِهِ مَلَكٌ مُوَكَّلٌ كُلَّمَا دَعَا لِأَخِيهِ بِخَيْرٍ قَالَ الْمَلَكُ الْمُوَكَّلُ بِهِ آمِينَ وَلَكَ بِمِثْلٍ أَمَّا قَوْلُهُ صَلَّى اللَّهُ عَلَيْهِ وَسَلَّمَ بِظَهْرِ الْغَيْبِ فَمَعْنَاهُ فِي غَيْبَةِ الْمَدْعُوِّ لَهُ وَفِي سِرِّهِ لِأَنَّهُ أَبْلَغُ فِي الْإِخْلَاصِ قَوْلُهُ (بِمِثْلٍ) هُوَ بِكَسْرِ الْمِيمِ وَإِسْكَانِ الثَّاءِ هَذِهِ الرِّوَايَةِ الْمَشْهُورَةِ قَالَ الْقَاضِي وَرَوَيْنَاهُ بِفَتْحِهَا أَيْضًا يُقَالُ هُوَ مِثْلُهُ وَمَثِيلُهُ بِزِيَادَةِ الْيَاءِ أى عديله سواء وفى هذا فضل الدعاء لأخيه المسلم بظهر الغيب ولو دعا لجماعة من المسلمين حصلت هَذِهِ الْفَضِيلَةُ وَلَوْ دَعَا لِجُمْلَةِ الْمُسْلِمِينَ فَالظَّاهِرُ حُصُولُهَا أَيْضًا وَكَانَ بَعْضُ السَّلَفِ إِذَا أَرَادَ أن يدعو لنفسه يدعولأخيه الْمُسْلِمِ بِتِلْكَ الدَّعْوَةِ لِأَنَّهَا تُسْتَجَابُ وَيَحْصُلُ لَهُ مِثْلُهَا\n\n[6] Ahmad Salamah al-Qalyubi & Ahmad al-Burullusi Umairah, Hasyiata Qalyubi wa ‘Umairah ‘ala Syarh al-Mahalli ‘ala Minhaj al-Tolibin (Beirut: Dar al-Fikr, 1995), 2: 190. Teks asal:\n\nوَذَكَرُوا أَنَّهُ أَيْ الدُّعَاءَ يَمْتَدُّ أَرْبَعِينَ يَوْمًا مِنْ قُدُومِهِ \n\n[7] Abdul Rahman bin Muhammad Ba’lawi, Bughyah al-Mustarsyidin (Beirut: Dar al-Kutub al-Ilmiyah, 2016), 144. Teks asal:\n\nو في رواية يستجاب له من دخول مكة إلى رجوعه إلى أهله و فضل أربعين يوما، فالمختار طلب الدعاء منه كما عليه السلف إلى أربعين، و أولى منه أن يكون قبل دخول داره، فلو لم يدخل إلا بعد سنين استمر الحكم\n\n[8] Abu Hamid al-Ghazali, Ihya’ Ulum ad-Din, (Beirut: Dar Ma’rifah, t.t.), 1: 241. Teks asal:\n\nوقد كان من سنة السلف رضي الله عنهم أن يشيعوا الغزاة وأن يستقبلوا الحاج ويقبلوا بين أعينهم ويسألوهم الدعاء ويبادرون ذلك قبل أن يتدنسوا بالآثام ."
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6423-irsyad-hukum-siri-ke-941-jangan-tinggalkan-kenderaan-rosak-di-tempat-awam-sehingga-terbiar",
      "article-header": "IRSYAD HUKUM SIRI KE-941: JANGAN TINGGALKAN KENDERAAN ROSAK DI TEMPAT AWAM SEHINGGA TERBIAR\n 06 NOVEMBER 2025  IBRAHIM ADHAM JUMLAH PAPARAN: 2224",
      "article-details": "Soalan\n\nAssalamualaikum tuan mufti, di kawasan-kawasan bandar macam Kuala Lumpur dan Selangor, saya lihat banyak kenderaan-kenderaan dibiarkan sehingga rosak bahkan mengganggu lalu lintas dan memburukkan pemandangan. Bolehkah tuan mufti keluarkan sedikit nasihat kepada pemilik-pemilik kereta yang tidak bertanggungjawab seperti mereka ini? Terima kasih.\n\nRingkasan Jawapan\n\nKenderaan rosak yang ditinggalkan oleh individu tidak bertanggungjawab sehingga terbiar usang sering kali dilihat berlaku di kawasan perumahan penduduk sama ada rumah teres mahupun pangsapuri, bahkan terkadang di taman permainan serta tempat letak kereta awam. Oleh itu, jika kenderaan terbiar atau tukun jalan ini dapat dihapuskan maka ia akan memberikan kesejahteraan kepada setiap lapisan masyarakat bahkan dapat memulihkan keindahan pemandangan kawasan bandar, laluan awam mahupun perumahan tempatan. Islam menganjurkan umatnya untuk sentiasa menjaga kelestarian alam sekitar. Bagi memenuhi hasrat negara untuk terus memacu ke arah negara maju maka setiap individu tidak kira kaum dan agama harus prihatin dan cakna terhadap isu tukun jalan ini, agar negara Malaysia dapat menjadi negara yang bersih, makmur dan sejahtera.\n\nHuraian Jawapan\n\nKenderaan rosak yang ditinggalkan oleh individu tidak bertanggungjawab sehingga terbiar usang sering kali dilihat berlaku di kawasan perumahan penduduk sama ada rumah teres mahupun pangsapuri, bahkan terkadang di taman permainan serta tempat letak kereta awam.\n\nPada November tahun 2022, akhbar Wilayah Ku juga pernah mengeluarkan satu artikel berkenaan isu ini dalam segmen Cerita Kedai Kopi bertajuk “Lupuskan ‘tukun’ di taman”. Menurut akhbar Wilayah Ku, kenderaan-kenderaan rosak yang ditinggalkan sehingga terbiar usang ini disebut sebagai tukun tetapi ia berbeza dengan tukun tiruan yang berada di lautan.[1] Hal ini kerana, kewujudan tukun tiruan berfungsi sebagai perangkap ikan dan perkara tersebut merupakan sesuatu yang bermanfaat kepada manusia.[2]\n\nTetapi berbeza dengan ‘tukun jalan’, jika sesiapa yang pernah melihat jenis tukun jalan ini pasti mengetahui tukun ini mempunyai beberapa bentuk seperti van, kereta sedan dan motosikal. Keadaannya yang usang, buruk, berkarat jelas menunjukkan ia ditinggalkan oleh pemilik asal. Tukun jalan yang berada di jalan-jalan atau kawasan-kawasan perumahan sekitar ibu kota ini merupakan tukun yang mencemarkan pemandangan sekitar ibu kota. Lebih parah kewujudannya boleh menyebabkan kemalangan serta kecederaan kepada orang ramai.[3]\n\nBerdasarkan kepada penelitian yang telah dilakukan, isu tukun jalan ini perlu dilihat daripada beberapa aspek seperti aspek perundangan, adab sebagai pengguna sama ada pengguna kenderaan atau kemudahan awam dan hak mengambil harta orang lain.\n\nUmumnya dalam aspek perundangan, sekiranya sesuatu kenderaan diletakkan di sesuatu tempat sehingga menghalang laluan jalan raya maka ia merupakan satu kesalahan sebagaimana yang termaktub dalam Akta Pengangkutan Jalan 1987. Bahkan jika perbuatan tersebut boleh mendatangkan kemudaratan serta bahaya kepada pengguna jalan raya yang lain pemilik kenderaan tersebut boleh dikenakan tindakan undang-undang.[4]\n\nDi samping itu, terdapat kaedah fiqh yang menyebut:\n\nلا ضرر ولا ضرار\n\nMaksudnya: Tidak boleh mudarat dan tidak boleh memudaratkan.\n\nJusteru, hukum menghalang lalu lintas sehingga boleh membawa kemudaratan adalah dilarang dan diharamkan syarak. Terdapat satu hadis yang boleh digunakan sebagai panduan, Nabi SAW bersabda:\n\nلَقَدْ رَأَيْتُ رَجُلًا يَتَقَلَّبُ فِي الْجَنَّةِ، فِي شَجَرَةٍ قَطَعَهَا مِنْ ظَهْرِ الطَّرِيقِ، كَانَتْ تُؤْذِي النَّاسَ\n\nMaksudnya: Sesungguhnya aku telah melihat seorang lelaki bermundar-mandir di dalam Syurga, (dia masuk ke dalam Syurga) atas perbuatan baiknya iaitu memotong sepohon pokok yang berada di tengah-tengah jalan, yang sejak lama menganggu orang ramai yang lalu-lalang di situ.[5]\n\n(Riwayat Muslim)\n\nDalam aspek adab dan etika pula, pengguna kenderaan atau pengguna kemudahan awam perlu menjaga adab dan etika mereka sebagai seorang pengguna. Perkara ini penting bagi memastikan kesejahteraan dan keharmonian dalam kehidupan bermasyarakat. Sebagai pengguna yang berhemah perlu peka terhadap keadaan sekeliling, jangan melakukan sesuatu perkara yang boleh menyebabkan kesusahan kepada orang lain. Sebagai contoh, jika seseorang individu tersebut mempunyai kenderaan yang tidak lagi digunakannya dan telah usang, maka antara tindakan terbaik yang boleh dilakukan ialah dengan melupuskannya pada tempat yang sepatutnya seperti menjualnya pada kedai besi buruk atau scrap kereta. Jika tidak kenderaan usang tersebut akan menjadi tukun jalan yang merosakkan pemandangan kawasan sekitar, menjadi tempat pembuangan sampah haram dan juga akan menjadi sarang binatang berbisa jika ia terus dibiarkan. Bertepatan dengan satu hadis bahawa Nabi SAW bersabda:\n\nالْإِيمَانُ بِضْعٌ وَسَبْعُونَ - أَوْ بِضْعٌ وَسِتُّونَ - شُعْبَةً، فَأَفْضَلُهَا قَوْلُ لَا إِلَهَ إِلَّا اللهُ، وَأَدْنَاهَا إِمَاطَةُ الْأَذَى عَنِ الطَّرِيقِ، وَالْحَيَاءُ شُعْبَةٌ مِنَ الْإِيمَانِ\n\nMaksudnya: Iman itu mempunyai lebih 70 atau 60 cabang dan yang paling utama serta tertinggi adalah mengucapkan ‘tiada tuhan yang berhak disembah selain Allah’, manakala paling rendah adalah membuang benda-benda menyakitkan di laluan perjalanan. Sifat malu juga adalah sebahagian daripada iman.[6]\n\n(Riwayat Muslim)\n\nKewujudan tukun jalan ini bukan sahaja menyebabkan pemandangan alam tercemar tetapi juga boleh menyebabkan kecederaan kepada masyarakat sekitar apabila berlaku kemalangan. Hadis di atas menjelaskan tentang kaedah melestarikan alam sekitar, iaitu dengan membuang perkara-perkara yang boleh menyakit atau memudaratkan di sepanjang laluan perjalanan.[7] Hal seperti ini tidak boleh dipandang remeh oleh seluruh masyarakat kerana dalam kehidupan bermasyarakat, setiap individu perlu ada rasa tanggungjawab untuk menjaga keharmonian antara satu sama lain.\n\nDari sudut perundangan pula, masyarakat boleh mengadukan kenderaan terbiar atau tukun jalan ini kepada Pihak Berkuasa Tempatan (PBT). Menurut Akta Jalan Parit dan Bangunan 1974 (Akat 133), menyebutkan bahawa mereka yang didapati bersalah boleh didenda maksimum RM500 atas kesalahan meletakkan kenderaan terbiar di tempat awam.[8] Selain itu, Pihak Berkuasa Tempatan (PBT) juga boleh memindahkan dan melupuskan kenderaan terbiar tersebut setelah notis yang dikeluarkan dalam tempoh yang ditetapkan.[9] Dalam melaksanakan perkara ini, Kementerian Perumahan dan Kerajaan Tempatan (KPKT) telah mengeluarkan Garis Panduan Pengurusan Kenderaan Terbiar di Kawasan Operasi Pihak Berkuasa Tempatan.[10]\n\nKesimpulan\n\ni. Kenderaan terbiar atau tukun jalan ini mestilah dikendalikan dengan baik oleh pihak berkuasa seperti kitar semula, guna semula dan sebagainya supaya ia dapat memberikan kesejahteraan kepada setiap lapisan masyarakat bahkan dapat memulihkan keindahan pemandangan kawasan bandar, laluan awam mahupun perumahan tempatan. Islam menganjurkan umatnya untuk sentiasa menjaga kelestarian alam sekitar.\n\nii. Bagi memenuhi hasrat negara untuk terus memacu ke arah negara maju maka setiap individu tidak kira kaum dan agama harus prihatin dan cakna terhadap isu tukun jalan ini, agar negara Malaysia dapat menjadi negara yang bersih, makmur dan sejahtera.\n\nWallahuaʻlam.\n\n \n\nRujukan: \n\n[1] Rujuk Akhbar Wilayah Ku. Lupuskan ‘tukun’ di taman. (4 – 10 November 2022). 4.\n\n[2] Rujuk Utusan Borneo Online. Pelihara hidupan marin, 1100 tukun tiruan ditanam di perairan Sampadi-Tanjung Datu. (26 Oktober 2020). https://www.utusanborneo.com.my/2020/10/26/pelihara-hidupan-marin-1100-tukun-tiruan-ditanam-di-perairan-sampadi-tanjung-datu.\n\n[3] Rujuk Akhbar Wilayah Ku. Lupuskan ‘tukun’ di taman. (4 – 10 November 2022). 4.\n\n[4] Rujuk SEKSYEN 48(1) AKTA 333 AKTA PENGANGKUTAN JALAN 1987:\n\nJika mana-mana pemandu sesuatu kenderaan motor menyebabkan atau membenarkan kenderaan motor itu dihentikan di mana-mana jalan dalam apa-apa kedudukan atau apa-apa keadaan atau apa-apa hal keadaan yang mungkin menyebabkan bahaya, galangan atau kesusahan tidak berpatutan kepada pengguna jalan yang lain atau kepada lalu lintas, dia melakukan suatu kesalahan dan apabila disabitkan boleh didenda tidak kurang daripada satu ribu ringgit dan tidak lebih daripada lima ribu ringgit atau dipenjarakan selama tempoh tidak kurang daripada satu tahun atau kedua-duanya\n\n[5] Muslim bin al-Hajjaj, Sahih Muslim. ed. Muhammad Fu’ad ‘Abd al-Baqi (Beirut: Dar Ihya’ al-Turath al-‘Arabi, t.t.), hadis no. 1914, jld. 4: hlm. 2021.\n\n[6] Muslim bin al-Hajjaj, Sahih Muslim. ed. Muhammad Fu’ad ‘Abd al-Baqi, hadis no. 35, 1: 63.\n\n[7] Zaini Ujang dan Zulkifli Mohd Yusoff, 40 Hadis Pelestarian Alam Sekitar (Kuala Lumpur: Institut Terjemahan dan Buku Malaysia, 2020), 12.\n\n[8] Rujuk Akta Jalan Parit dan Bangunan 1974 (Akta 133), Seksyen 46(1)(e) dan Seksyen 46(3)(a).\n\n[9] Rujuk Akta Jalan Parit dan Bangunan 1974 (Akta 133), Seksyen 116.\n\n[10] Rujuk Garis Panduan Pengurusan Kenderaan Terbiar di Kawasan Operasi Pihak Berkuasa Tempatan di pautan: https://jkt.kpkt.gov.my/sites/default/files/2020-02/4.%20GP%20Pengurusan%20Kenderaan%20Terbiar.pdf."
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6419-irsyad-hukum-siri-ke-940-kerjaya-krew-penerbangan-dari-neraca-syariah-menyantuni-keperluan-semasa-dengan-nilai-dan-hukum-islam",
      "article-header": "IRSYAD HUKUM SIRI KE-940: KERJAYA KREW PENERBANGAN DARI NERACA SYARIAH: MENYANTUNI KEPERLUAN SEMASA DENGAN NILAI DAN HUKUM ISLAM\n 04 NOVEMBER 2025  ABDULHAKIM FAKHRUDDEEN BIN MUHAMAD RIDZUAN JUMLAH PAPARAN: 2207",
      "article-details": "SOALAN:\n\nAssalamualaikum. Saya ingin bertanya mengenai kerjaya sebagai pramugari atau pramugara, adakah pendapatan daripada pekerjaan seperti ini halal? Apakah etika dan hukum yang perlu dijaga oleh seorang yang beragama Islam untuk berkecimpung dalam kerjaya ini? Mohon pencerahan SS Mufti. Terima kasih.\n\nRINGKASAN JAWAPAN:\n\nBekerja sebagai krew penerbangan pada asalnya adalah harus selagi ia tidak bercanggah dengan hukum dan etika Islam. Namun, sekiranya pekerjaan tersebut melibatkan unsur haram atau maksiat maka pekerjaan sebegini boleh dihukumkan sebagai haram. Oleh itu, setiap Muslim yang menceburi bidang ini perlu menjaga akhlak, amanah, serta memastikan segala tugasan dan tanggungjawab yang dilakukan sentiasa selaras dengan syariat Islam. Dengan menitikberatkan etika dan hukum berkaitan kerjaya sebagai krew penerbangan, maka pendapatan yang diperolehi daripada pekerjaan ini juga boleh dianggap sebagai pendapatan yang halal.\n\n \n\nHURAIAN JAWAPAN:\n\nIndustri penerbangan memainkan peranan yang signifikan dalam kehidupan moden sebagai nadi utama sistem pengangkutan global yang menghubungkan manusia dan barangan merentasi sempadan dengan pantas dan efisien. Dalam era globalisasi ini, keupayaan industri tersebut untuk memendekkan jarak fizikal antara negara telah memperkukuh jaringan ekonomi, sosial, dan budaya di peringkat antarabangsa. Selain itu, industri penerbangan turut menawarkan peluang pekerjaan kepada individu-individu yang berminat dengan kerjaya sebagai krew penerbangan.\n\nKonsep Hospitaliti dalam Islam\n\nHospitaliti atau layanan yang baik dan mesra dalam Islam bukan sekadar satu bentuk perkhidmatan sosial, sebaliknya merupakan cerminan kepada nilai akhlak mulia yang sangat ditekankan oleh syariat. Ia melambangkan keperibadian seorang Muslim yang sentiasa berakhlak baik dan memuliakan orang lain. Islam tidak hanya menilai kualiti hubungan manusia dengan Allah SWT, tetapi turut menekankan hubungan sesama manusia. Maka, layanan yang baik, sopan dan penuh hormat kepada orang lain adalah sebahagian daripada tanda keimanan seseorang kepada Allah SWT.\n\nAjaran Islam juga menuntut umatnya agar bersikap ihsan dalam setiap tindakan. Ihsan membawa maksud melakukan sesuatu dengan penuh kebaikan, kesungguhan dan keikhlasan seolah-olah seseorang itu melihat Allah SWT, walaupun hakikatnya dia tidak dapat melihat-Nya.\n\nKonsep hospitaliti dalam Islam turut boleh dilihat pada penekanan syarak terhadap amalan menghormati tetamu, sehinggakan Allah SWT merakamkan akhlak terpuji yang ditunjukkan oleh Nabi Ibrahim yang melayan tetamu Baginda yang terdiri daripada para Malaikat dalam Surah al-Dhariyat:\n\nهَلْ أَتَاكَ حَدِيثُ ضَيْفِ إِبْرَاهِيمَ الْمُكْرَمِينَ ‎﴿٢٤﴾‏ إِذْ دَخَلُوا عَلَيْهِ فَقَالُوا سَلَامًا ۖ قَالَ سَلَامٌ قَوْمٌ مُّنكَرُونَ ‎﴿٢٥﴾‏ فَرَاغَ إِلَىٰ أَهْلِهِ فَجَاءَ بِعِجْلٍ سَمِينٍ ‎﴿٢٦﴾‏ فَقَرَّبَهُ إِلَيْهِمْ قَالَ أَلَا تَأْكُلُونَ ‎﴿٢٧﴾‏\n\nMaksudnya: “Sudahkah sampai kepadamu (wahai Muhammad) perihal tetamu Nabi Ibrahim yang dimuliakan? (24) Ketika mereka masuk mendapatkannya lalu memberi salam dengan berkata: \"Salam sejahtera kepadamu!\" Ia menjawab: Salam sejahtera kepada kamu! \"(Sambil berkata dalam hati): mereka ini orang-orang yang tidak dikenal. (25)Kemudian ia masuk mendapatkan Ahli rumahnya serta dibawanya keluar seekor anak lembu gemuk (yang dipanggang). (26) Lalu dihidangkannya kepada mereka sambil berkata: \"Silalah makan\". (27)”.\n\n[Surah al-Dhariyat, 24-27]\n\nSelain itu, Rasulullah SAW sendiri turut memberikan penekanan kepada aspek melayan tetamu sehinggakan amalan ini dikaitkan dengan keimanan seseorang seperti sabda Baginda SAW yang diriwayatkan oleh Saidina Abu Hurairah RA:\n\nومَن كانَ يُؤْمِنُ باللَّهِ واليَومِ الآخِرِ فَلْيُكْرِمْ ضَيْفَهُ\n\nMaksudnya: “Sesiapa yang beriman kepada Allah dan hari akhirat, maka hendaklah dia memuliakan tetamunya”.\n\n[Hadis Muttafaq ‘Alayh]\n\nSehubungan dengan itu, dapat dirumuskan bahawa tugasan krew penerbangan yang menyantuni dan melayani para penumpang kapal terbang adalah merupakan antara tugas yang murni dan termasuk juga sebagai satu bentuk penghormatan kepada tetamu, yang antaranya juga adalah pelancong-pelancong daripada luar negara yang dapat meningkatkan lagi taraf ekonomi negara.\n\nHukum Dan Etika Islam Berkaitan Kerjaya Krew Penerbangan\n\nKerjaya krew penerbangan merupakan bidang pekerjaan yang menuntut tahap profesionalisme, tanggungjawab, dan disiplin yang tinggi dalam memastikan keselamatan serta keselesaan penumpang sepanjang penerbangan. Namun, dari sudut pandang Islam, setiap pekerjaan bukan sahaja dinilai dari sudut kemahiran dan kecekapan, tetapi juga perlu mematuhi prinsip hukum dan etika yang berlandaskan syariat.\n\nOleh itu, krew penerbangan yang beragama Islam hendaklah memastikan bahawa tugasan yang dilaksanakan tidak bercanggah dengan tuntutan agama. Antara isu utama yang perlu diberi perhatian adalah seperti berikut:\n\ni- Isu Aurat dan Pakaian Seragam\n\nKewajipan pramugara dan pramugari untuk mengenakan pakaian yang menutup aurat merupakan tanggungjawab penting bagi mereka yang beragama Islam. Dalam Islam, menutup aurat adalah satu tuntutan syarak yang wajib dipatuhi oleh setiap individu sebagai tanda ketaatan kepada perintah Allah SWT. Walaupun krew penerbangan bekerja dalam industri yang menekankan penampilan kemas dan profesional, pematuhan terhadap prinsip menutup aurat juga perlu diutamakan selaras dengan tuntutan syarak. Selain itu, pakaian yang sopan dan menutup aurat juga menggambarkan keperibadian yang berdisiplin dan berakhlak mulia, sekaligus mencerminkan imej positif terhadap agama Islam di mata masyarakat dunia.\n\nSyarikat penerbangan yang menghormati keperluan berpakaian menutup aurat sebenarnya menunjukkan sikap prihatin terhadap kepelbagaian budaya dan kepercayaan pekerjanya. Pramugara dan pramugari yang menutup aurat tetap mampu melaksanakan tugas dengan cekap tanpa menjejaskan standard perkhidmatan atau keselamatan penerbangan. Oleh itu, pelaksanaan etika berpakaian yang menutup aurat bukan sahaja memenuhi kehendak agama, tetapi turut memperkukuh imej profesionalisme dan keharmonian dalam persekitaran kerja yang berbilang kaum serta agama.\n\nBagi memenuhi tuntutan syarak dan nilai Islam, seorang pramugari yang beragama Islam perlu memastikan seluruh anggota badannya ditutup melainkan muka dan tapak tangan sahaja.[1] Selain itu, mereka juga perlu memastikan pakaian atau uniform yang yang dipakai oleh mereka tidak terlampau ketat sehingga menyebabkan bentuk bahagian tersebut boleh disifatkan oleh orang yang melihatnya.[2]\n\nManakala seorang pramugara yang beragama Islam pula adalah lebih mudah kerana pada kebiasaannya pakaian uniform yang dipakai oleh mereka telah menutupi kawasan aurat orang lelaki, iaitu antara pusat hingga ke lutut.[3] Walau bagaimanapun, pramugara lelaki juga perlu memastikan perhiasan yang dipakai oleh mereka tidak melampaui batas hukum syarak, iaitu dengan mengelakkan perbuatan berhias menggunakan emas,[4] memakai gelang,[5] rantai[6] dan seumpamanya yang dilarang oleh Islam.\n\nii- Penjagaan batas pergaulan\n\nTugas krew penerbangan melibatkan interaksi antara lelaki dan wanita yang bukan mahram. Oleh itu, batas pergaulan perlu dijaga mengikut panduan syarak agar tidak berlaku percampuran yang dilarang. Dalam konteks ini, panduan menjaga hubungan antara krew lelaki dan wanita boleh dirumuskan seperti berikut:[7]\n\nTidak berkhalwat (berdua-duaan) di tempat tertutup, iaitu di kawasan yang tidak dapat dilihat oleh orang lain, sekiranya tiada sebarang urusan darurat atau urusan keperluan mendesak.\nSetiap petugas krew penerbangan mestilah menutup aurat dengan sempurna ketika berhadapan dengan petugas lain, atau penumpang yang berlainan jantina.\nSetiap petugas krew penerbangan juga perlu menjaga serta menundukkan pandangan pada kadarnya ketika melakukan tugasan mereka.\nPetugas krew penerbangan dalam kalangan wanita tidak boleh menggunakan suara yang lunak dan manja ketika berkomunikasi dengan lelaki asing serta tidak menunjukkan reaksi dan lenggok badan yang boleh menimbulkan syahwat.\nTidak bersentuhan antara lelaki dan perempuan yang bukan mahram melainkan terdapat keperluan yang terdesak.\n\nBerdasarkan kepada penjelasan ini, maka dapat dirumuskan bahawa percampuran antara lelaki dan wanita yang bukan mahram bukanlah dihukum haram secara mutlak. Namun, sekiranya percampuran ini berlaku dalam keadaan tidak melampaui batasan-batasan yang telah ditetapkan di atas, maka ia diharuskan oleh syarak.\n\niii- Rukhsah Sebagai Musafir\n\nIslam sebagai satu agama yang mudah dalam pensyariatannya menawarkan pelbagai hukum khas untuk memastikan setiap orang Islam dapat melaksanakan ibadah walau berada dalam keadaan yang sukar. Dalam konteks petugas krew penerbangan, mereka dan para penumpang dikira sebagai orang yang bermusafir, dan layak untuk mendapatkan keringanan dalam melaksanakan ibadah yang berkaitan, terutamanya ibadah solat dan ibadah berpuasa.\n\nPetugas krew penerbangan boleh mengambil rukhsah musafir dalam ibadah solat, iaitu dengan melaksanakannya secara solat qasar dan juga secara solat jamak. Solat qasar bermaksud memendekkan solat empat rakaat (seperti Zuhur, Asar dan Isyak) kepada dua rakaat, manakala solat jamak pula bermaksud menghimpunkan dua solat fardu dalam satu waktu, sama ada jamak taqdim (dilakukan pada waktu solat pertama) atau jamak takhir (dilakukan pada waktu solat kedua). Rukhsah ini menunjukkan bahawa Islam adalah agama yang fleksibel dan mengambil kira kesukaran yang dihadapi oleh petugas krew penerbangan, agar mereka tetap dapat menunaikan ibadah dengan sempurna tanpa terbeban.\n\nSelain itu, petugas tersebut juga boleh mengambil rukhsah musafir terhadap kewajipan berpuasa di siang Ramadan, iaitu dengan tidak berpuasa dan menggantikannya pada hari lain selepas perjalanan tamat. Kelonggaran ini diberikan kerana berpuasa ketika bermusafir boleh menyebabkan keletihan atau kesukaran, terutama apabila perjalanan jauh dan memerlukan tenaga yang banyak. Namun begitu, jika seseorang mampu berpuasa tanpa mendatangkan mudarat, maka berpuasa tetap dibolehkan, bahkan ia adalah lebih baik.[8] Hal ini menunjukkan bahawa Islam meraikan kemampuan dan keadaan individu, serta menekankan prinsip keringanan dalam melaksanakan ibadah.\n\niv- Hukum Pemusafiran Wanita Tanpa Mahram\n\nDalam melaksanakan tugasan sebagai krew penerbangan, petugas wanita biasanya akan bermusafir untuk melaksanakan tugasnya tanpa mahram. Secara asasnya, majoriti fuqaha berpandangan bahawa pemusafiran wanita tanpa mahram adalah diharamkan, berpandukan kepada pelbagai hadis, antaranya yang diriwayatkan oleh Saidina Abu Hurayrah RA bahawa Rasulullah SAW bersabda:\n\nلا يَحِلُّ لاِمْرَأَةٍ تُؤْمِنُ باللَّهِ وَالْيَومِ الآخِرِ، تُسَافِرُ مَسِيرَةَ يَومٍ وَلَيْلَةٍ إلَّا مع ذِي مَحْرَمٍ عَلَيْهَا\n\nMaksudnya: “Tidak halal bagi seorang wanita yang beriman kepada Allah dan hari akhirat untuk bermusafir selama satu hari satu malam melainkan bersama mahramnya”.\n\n[Muttafaq ‘Alayh]\n\nSungguh pun begitu, sebahagian ulama kontemporari melihat bahawa larangan ini tidak lagi terpakai terutamanya dalam keadaan dunia sekarang ini yang terkawal pada aspek keselamatan dan terelak daripada fitnah yang menjadi asas kepada pengharaman bagi pemusafiran seorang wanita tanpa mahram. Fatwa daripada Mufti Mesir (Dari al-Ifta’ al-Misriyyah) turut memutuskan keharusan bagi wanita untuk bermusafir dalam konteks penerbangan pada hari ini seperti berikut:\n\nأن توفر الأمن هو المعول عليه عند الفقهاء في الإقدام على السفر والامتناع منه. والذي عليه الفتوى أن سفر المرأة وحدها عبر وسائل السفر المأمونة وطرقه المأهولة ومنافذه العامرة؛ من موانئ ومطارات ووسائل مواصلات عامَّة، جائز شرعًا ولا حرج عليها فيه؛ سواء أكان سفرًا واجبًا أم مندوبًا أم مباحًا، وأنَّ الأحاديث التي تنهى المرأة عن السفر من غير محرم محمولة على حالة انعدام الأمن، فإذا تَوَفَّرَ الأمن لم يشملها النهي عن السفر أصلً\n\nMaksudnya: “Penyediaan keselamatan adalah faktor utama yang dijadikan sandaran oleh para fuqaha (ahli fiqh) dalam menentukan sama ada perjalanan boleh dilakukan atau perlu dielakkan. Fatwa yang diterima pakai menyatakan bahawa perjalanan seorang wanita secara bersendirian melalui kaedah dan laluan perjalanan yang selamat serta melalui tempat-tempat yang didiami seperti pelabuhan, lapangan terbang, dan pengangkutan awam yang terjamin keselamatannya adalah harus dari segi syarak dan tidak berdosa; sama ada perjalanan itu bersifat wajib, sunat, atau harus. Hadis-hadis yang melarang wanita bermusafir tanpa mahram pula ditafsirkan dalam konteks ketiadaan keselamatan. Maka, apabila keselamatan telah terjamin, larangan tersebut tidak lagi terpakai ke atasnya”.\n\nJusteru, dalam konteks pekerjaan sebagai krew penerbangan, kami berpandangan bahawa pemusafiran atas tujuan ini adalah dihukumkan sebagai harus setelah meneliti realiti dalam industri penerbangan yang ternyata keselamatan seluruh krew penerbangan adalah terjamin.\n\nv- Penyediaan dan Penghidangan Arak\n\nSecara umumnya, sebahagian syarikat penerbangan komersial menawarkan kepada para penumpangnya minuman keras sebagai sebahagian daripada perkhidmatan dalam penerbangan, khususnya di kelas perniagaan dan kelas pertama. Ini dianggap sebagai satu bentuk layanan antarabangsa yang sudah lama diamalkan dalam industri penerbangan global.\n\nDalam keadaan ini, pramugara dan pramugari yang beragama Islam haram sekali untuk terjebak dengan penyediaan dan penghidangan arak. Hal ini berdasarkan sebuah hadis yang diriwayatkan oleh ‘Abd Allah bin’Umar yang menunjukkan bahawa Rasulullah SAW melarang segala aspek berkaitan arak seperti berikut:\n\nلُعِنتِ الخمرُ على عشرةِ أوجُهٍ : بعينِها ، وعاصرِها ، ومعتَصرِها ، وبائعِها ، ومُبتاعِها ، وحاملِها ، والمحمولةِ إليهِ ، وآكِلِ ثمنِها ، وشاربِها ، وساقيها\n\nMaksudnya: “Arak telah dilaknat atas sepuluh golongan: zatnya (arak itu sendiri), orang yang memerahnya, orang yang meminta supaya diperahkannya, orang yang menjualnya, orang yang membelinya, orang yang membawanya, orang yang ia dibawa kepadanya, orang yang memakan hasil (keuntungan) daripadanya, orang yang meminumnya, dan orang yang menuangkannya (menghidangkannya)”.\n\n[Riwayat Ibn Majah]\n\nDari sudut fiqh muamalat, sesuatu kontrak kerja mestilah memenuhi syarat kontrak al-ijārah, iaitu antaranya mestilah tidak merangkumi tugasan kerja yang jelas adalah haram, misalnya adalah seperti kontrak kerja pelayan di kedai arak yang secara pastinya dia akan terlibat dalam tugasan menyajikan minuman keras tersebut. Dalam konteks kerjaya sebagai pramugara, penyajian arak bukanlah sesuatu tugasan yang pasti, sebaliknya ia bergantung kepada jenis penerbangan dan juga permintaan daripada pelanggan. Atas dasar ini, maka kerjaya pramugara atau pramugari dalam konteks ini masih dianggap sebagai kerjaya yang tidak bercanggah dengan hukum syarak.\n\nWalau bagaimanapun, sekiranya pada keadaan tertentu yang menyebabkan seseorang pramugara atau pramugari terpaksa terlibat dalam tugasan penyajian arak, maka sewajarnya bagi petugas tersebut untuk mengeluarkan sedekah daripada sebahagian pendapatannya bagi membersihkan hasil pendapatannya itu daripada perkara-perkara yang haram.\n\nSelain itu, dinasihatkan juga kepada para petugas krew penerbangan yang terlibat dengan tugas-tugas penyediaan dan penyajian arak agar dapat berbincang dengan pihak majikan untuk mengelakkan diri daripada terlibat dengan tugasan-tugasan tersebut.\n\nKesimpulan\n\nAkhir kata, pihak kami menasihati semua pihak pengurusan syarikat-syarikat penerbangan agar berusaha untuk menjadikan syarikat penerbangan yang mematuhi syariah dan memberi ruang kepada para pekerja mengamalkan amalan agama agar mereka berasa tenang dan selesa untuk bekerja.\n\nDengan memastikan segala etika dan hukum berkaitan kerjaya sebagai petugas krew penerbangan, maka kami rumuskan juga bahawa pendapatan yang terhasil daripadanya juga dihukumkan sebagai pendapatan yang halal.\n\nWaLlāhu A’lam\n\n \n\nRujukan: \n\n[1] Shams al-Dīn Muḥammad al-Khaṭīb al-Shirbīniy (1994), Mughnī al-Muḥtāj ilā Maʻrifah Maʻānī al-Minhāj, Beirut: Dār al-Kutub al-'Ilmiyyah, 1:397.\n\n(وَ) عَوْرَةُ (الْحُرَّةِ مَا سِوَى الْوَجْهِ وَالْكَفَّيْنِ) ظَهْرِهِمَا وَبَطْنِهِمَا مِنْ رُءُوسِ الْأَصَابِعِ إلَى الْكُوعَيْنِ لِقَوْلِهِ تَعَالَى: {وَلا يُبْدِينَ زِينَتَهُنَّ إِلا مَا ظَهَرَ مِنْهَا} [النور: ٣١] [النُّورُ] . قَالَ ابْنُ عَبَّاسٍ وَعَائِشَةُ - رَضِيَ اللَّهُ تَعَالَى عَنْهُمْ -: هُوَ الْوَجْهُ وَالْكَفَّانِ\n\n[2]Al-Nawawi, Majmuk Syarh al-Muhazab 3: 170, وَيَجِبُ سَتْرُ الْعَوْرَةِ بِمَا لَا يَصِفُ لَوْنَ الْبَشَرَةِ\n\n[3] Shams al-Dīn Muḥammad al-Khaṭīb al-Shirbīniy (1994), Mughnī al-Muḥtāj ilā Maʻrifah Maʻānī al-Minhāj, Beirut: Dār al-Kutub al-'Ilmiyyah, 1:397.\n\n(وَعَوْرَةُ الرَّجُلِ) أَيْ: الذَّكَرِ وَلَوْ عَبْدًا أَوْ كَافِرًا أَوْ صَبِيًّا وَلَوْ غَيْرَ مُمَيِّزٍ وَتَظْهَرُ فَائِدَتُهُ فِي الطَّوَافِ إذَا أَحْرَمَ عَنْهُ وَلِيُّهُ (مَا بَيْنَ سُرَّتِهِ وَرُكْبَتِهِ) لِمَا رَوَى الْحَارِثُ بْنُ أَبِي أُسَامَةَ عَنْ أَبِي سَعِيدٍ الْخُدْرِيِّ - رَضِيَ اللَّهُ تَعَالَى عَنْهُ - أَنَّ النَّبِيَّ - صَلَّى اللَّهُ عَلَيْهِ وَسَلَّمَ - قَالَ: «عَوْرَةُ الْمُؤْمِنِ مَا بَيْنَ سُرَّتِهِ إلَى رُكْبَتِهِ»\n\n[4] Untuk bacaan lanjut mengenai pengharaman emas bagi lelaki, sila rujuk artikel JMWP di: https://muftiwp.gov.my/ms/artikel/al-kafi-li-al-fatawi/1759-emas-dan-sutera-haram-bagi-lelaki\n\n[5] Untuk bacaan lanjut, rujuk: https://www.muftiwp.gov.my/ms/artikel/al-kafi-li-al-fatawi/4498-al-kafi-1722-hukum-lelaki-memakai-gelang\n\n[6] Untuk bacaan lanjut mengenai pengharaman rantai leher bagi lelaki, sila rujuk artikel JMWP di: https://muftiwp.gov.my/en/artikel/al-kafi-li-al-fatawi/1801-pakai-rantai-bagi-lelaki-untuk-perubatan\n\n[7] Untuk bacaan lanjut, rujuk artikel JMWP di pautan: https://www.muftiwp.gov.my/en/artikel/irsyad-fatwa/irsyad-fatwa-umum-cat/5893-garis-panduan-pergaulan-antara-lelaki-dan-perempuan\n\n[8] Untuk bacaan lanjut, sila rujuk: https://muftiwp.gov.my/en/artikel/irsyad-fatwa/irsyad-fatwa-khas-ramadhan-cat/4447-irsyad-"
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6400-irsyad-al-hadith-siri-ke-573-adakah-sah-kahwin-dengan-anak-bekas-isteri",
      "article-header": "IRSYAD HUKUM SIRI KE-939: ADAKAH SAH KAHWIN DENGAN ANAK BEKAS ISTERI?\n 23 OKTOBER 2025  AISYAH HARUN JUMLAH PAPARAN: 4010",
      "article-details": "Soalan\n\nAssalamualaikum Tuan Mufti, bolehkah seorang lelaki berkahwin dengan anak bekas isterinya? Mohon penjelasan.\n\nRingkasan Jawapan\n\nPerkahwinan antara bapa tiri dan anak bekas isteri adalah haram selama-lamanya sekiranya lelaki tersebut pernah menyetubuhi atau berlaku kemasukan air mani suami ke dalam rahim isteri seperti melalui kaedah IUI atau IVF. Hukum ini termasuk bagi semua anak perempuan yang dilahirkan oleh bekas isteri dalam perkahwinannya yang lain, sama ada sebelum atau selepas perceraian dengan lelaki tersebut.\n\nNamun, sekiranya tidak pernah berlaku persetubuhan, maka harus bagi lelaki tersebut berkahwin dengan anak bekas isterinya selepas perceraian atau kematian ibu. Larangan ini bertujuan memelihara kehormatan keluarga, mengelakkan kekeliruan nasab, serta menjaga kesucian hubungan kekeluargaan menurut syariat Islam.\n\nHuraian Jawapan\n\nAlhamdulillah, segala puji bagi Allah SWT, selawat dan salam kepada junjungan besar Nabi Muhammad SAW, ahli keluarga Baginda SAW, sahabat Baginda SAW serta orang-orang yang mengikuti jejak langkah Baginda SAW.\n\nIsu perkahwinan antara bapa tiri dengan bekas anak tiri adalah persoalan fiqh yang melibatkan hukum muharramat iaitu perempuan yang haram dikahwini dalam Islam. Anak tiri perempuan atau anak kepada isteri disebutkan sebagai rabibah (ربيبة) dalam bahasa Arab.\n\nAllah SWT berfirman:\n\nحُرِّمَتْ عَلَيْكُمْ أُمَّهَاتُكُمْ وَبَنَاتُكُمْ وَأَخَوَاتُكُمْ وَعَمَّاتُكُمْ وَخَالَاتُكُمْ وَبَنَاتُ الْأَخِ وَبَنَاتُ الْأُخْتِ وَأُمَّهَاتُكُمُ اللَّاتِي أَرْضَعْنَكُمْ وَأَخَوَاتُكُم مِّنَ الرَّضَاعَةِ وَأُمَّهَاتُ نِسَائِكُمْ وَرَبَائِبُكُمُ اللَّاتِي فِي حُجُورِكُم مِّن نِّسَائِكُمُ اللَّاتِي دَخَلْتُم بِهِنَّ فَإِن لَّمْ تَكُونُوا دَخَلْتُم بِهِنَّ فَلَا جُنَاحَ عَلَيْكُمْ\n\nMaksudnya: “Diharamkan kepada kamu berkahwin dengan (perempuan-perempuan yang berikut): ibu-ibu kamu, dan anak-anak kamu, dan saudara-saudara kamu, dan saudara-saudara bapa kamu, dan saudara-saudara ibu kamu dan anak-anak saudara kamu yang lelaki, dan anak-anak saudara kamu yang perempuan, dan ibu-ibu kamu yang telah menyusukan kamu, dan saudara-saudara susuan kamu, dan ibu-ibu isteri kamu, dan anak-anak tiri yang dalam pemuliharaan kamu dari isteri-isteri yang kamu telah campuri; tetapi kalau kamu belum campuri mereka (isteri kamu) itu (dan kamu telahpun menceraikan mereka), maka tiadalah salah kamu (berkahwin dengannya).”\n\nSurah al-Nisa (23)\n\nBerdasarkan ayat al-Quran tersebut, pengharaman berkahwin dengan anak isteri terikat dengan keadaan isteri tersebut telah disetubuhi. Pengharaman ini adalah mahram muabbad iaitu haram dikahwini selama-lamanya walaupun setelah berlaku perceraian dengan isteri atau kematian isteri itu.[1]\n\nOleh hal yang demikian, seperti yang berlaku dalam kebanyakan keadaan, haram berkahwin dengan anak isteri apabila bekas isteri tersebut pernah disetubuhi atau berlaku kemasukan air mani suami sepanjang tempoh perkahwinan.[2] Larangan ini dapat difahami melalui dalalah isyarah terhadap lafaz دَخَلْتُم dalam firman Allah SWT yang telah dinyatakan sebelum ini. Berdasarkan ayat al-Quran tersebut, secara tersirat makna الدخول bukan sahaja merujuk kepada perbuatan persetubuhan secara zahir tetapi juga mencakupi setiap keadaan yang menghasilkan hukum dan kesan yang sama dengan persetubuhan, iaitu berlakunya kemasukan air mani suami ke dalam rahim isteri sama ada secara semula jadi mahupun melalui kaedah lain seperti dalam perubatan.\n\nSebagai contoh, isteri tersebut pernah melakukan intrauterine insemination (IUI), iaitu meletakkan sperma suami yang bergerak pantas ke dalam rahim isteri semasa ovulasi atau melakukan persenyawaan in vitro (IVF) iaitu persenyawaan sperma suami dan ovum isteri di luar rahim kemudian dimasukkan embrio ke dalam rahim tanpa pernah melakukan persetubuhan dengan suami. Walaupun tidak berlaku persetubuhan, tetapi berlaku kemasukan air mani.\n\nJusteru dalam keadaan tersebut, haram selama-lamanya bagi suami berkahwin dengan anak isteri walaupun bekas isteri itu telah diceraikan atau meninggal dunia. Situasi ini juga disebutkan oleh para ulama’ dalam satu kaedah ringkas:\n\nالعقد على البنات يحرِّم الأمهات، ‌والدخول ‌بالأمهات ‌يحرّم ‌البنات\n\nMaksudnya: “Akad (nikah) dengan anak-anak perempuan mengharamkan ibu-ibunya. Begitu juga bersetubuh dengan ibu-ibu mengharamkan anak-anak perempuannya.”[3]\n\nHukum ini terpakai kepada semua anak-anak yang dilahirkan oleh bekas isteri dalam perkahwinannya yang lain sama ada sebelum atau selepas bercerai dengan suami tersebut. Anak-anak perempuan tersebut dimaksudkan zuriat keturunan perempuan termasuk anak-anak, cucu-cucu serta cicit-cicit perempuan sama ada kandung atau susuan.[4]\n\nWalau bagaimanapun, sekiranya bapa tiri belum pernah menyetubuhi ibu kepada anak tiri itu, maka harus berkahwin dengan anak tiri selepas perceraian atau kematian ibu anak itu.\n\nHikmah Larangan perkahwinan dengan anak tiri\n\nLarangan berkahwin dengan anak tiri selepas berlakunya persetubuhan dengan ibunya mempunyai hikmah dalam menjaga institusi kekeluargaan. Islam sangat menitikberatkan soal batas pergaulan dan hubungan kekeluargaan yang terpelihara daripada unsur yang boleh menimbulkan fitnah dan kekeliruan. Syarak menetapkan larangan ini dengan jelas agar tidak berlaku kekeliruan dalam hubungan antara mahram dan bukan mahram dalam satu keluarga. Ini juga membantu mengelakkan situasi yang boleh menggugat keharmonian dalam rumah tangga.\n\nDi samping itu, larangan ini juga selari dengan matlamat aspek pemeliharaan keturunan (hifz al-nasl). Perkahwinan yang dilarang seperti ini boleh menimbulkan kekeliruan nasab, terutamanya jika seseorang itu berkahwin dengan anak kepada bekas isterinya yang pernah diasuh dan dibesarkan bersama. Dengan menjaga batas ini, Islam memastikan nasab kekeluargaan tidak dicampuradukkan dan setiap individu mengetahui dengan jelas kedudukan serta hubungan mereka dalam struktur keluarga.\n\nSecara keseluruhannya, larangan ini merupakan satu bentuk pencegahan terhadap keretakan institusi keluarga dan salah faham dalam hubungan antara ahli keluarga. Ia juga mendidik umat Islam agar lebih berhati-hati dalam memahami batas pergaulan dan pertalian dalam keluarga, serta menjaga adab dan kehormatan sesama ahli keluarga. Maka, syariat Islam bukan sekadar mengharamkan sesuatu perbuatan, tetapi juga mendatangkan maslahat yang lebih besar dalam membina keluarga yang sejahtera, harmoni, dan berlandaskan hukum Allah SWT.\n\nKesimpulan\n\nHukum berkahwin dengan anak bekas isteri adalah bergantung kepada sama ada suami tersebut pernah menyetubuhi ibunya atau tidak. Jika telah berlaku persetubuhan atau kemasukan air mani suami ke dalam rahim isteri melalui kaedah rawatan seperti IUI atau IVF, maka anak tiri tersebut menjadi haram dikahwini selama-lamanya (mahram muabbad). Sebaliknya, jika tiada sebarang bentuk persetubuhan atau kemasukan air mani berlaku sepanjang tempoh perkahwinan, maka perkahwinan dengan anak tiri adalah harus dari sudut hukum syarak, walaupun telah bercerai dengan ibu anak tersebut.\n\nLarangan ini menunjukkan keprihatinan Islam dalam menjaga kehormatan keluarga dan keturunan. Ia bukan sekadar hukum, tetapi satu bentuk penjagaan terhadap adab kekeluargaan, ketelusan hubungan, serta kejelasan nasab dalam masyarakat. Maka, umat Islam perlu memahami dengan jelas batas-batas yang ditetapkan oleh syarak bagi mengelakkan fitnah dan kekeliruan dalam hubungan kekeluargaan, serta memastikan setiap tindakan berlandaskan hukum dan nilai-nilai Islam yang murni.\n\nWallahu a'lam \n\n \n\nRujukan: \n\n[1] Al-Nawawi, Yahya bin Syaraf. Minhaj al-Talibin wa ‘Umdah al-Muftin fi al-Fiqh. (T.tp: Dar al-Fikr, 2005). 210.\n\nوتحرم زوجة من ولدت أو ولدك من نسب أو رضاع وأم زوجتك منهما وكذا بناتها إن دخلت بها.\n\n[2] Ibn Hajar al-Haitami, Ahmad bin Muhammad.Tuhfah al-Muhtaj fi Syarh al-Minhaj. (Mesir: al-Maktabah al-Tijariyyah al-Kubra, 1983). 7/302.\n\n(إنْ دَخَلْتَ بِهَا) بِأَنْ وَطِئْتَهَا فِي حَيَاتِهَا وَلَوْ فِي الدُّبُرِ وَإِنْ كَانَ الْعَقْدُ فَاسِدًا وَكَذَا إنْ اسْتَدْخَلَتْ مَاءَك الْمُحْتَرَمَ فِي حَالِ نُزُولِهِ وَإِدْخَالِهِ إذْ هُوَ كَالْوَطْءِ فِي أَكْثَرِ أَحْكَامِهِ فِي هَذَا الْبَابِ وَغَيْرِهِ\n\n[3] Al-Zuhaili, Wahbah bin Mustafa. Al-Fiqh al-Islami wa Adillatuh. (Damsyik: Dar al-Fikr, t.t.). 9/6629.\n\n[4] Ibn Hajar al-Haitami. Tuhfah al-Muhtaj. 7/302.\n\n(وَكَذَا بَنَاتُهَا) أَيْ زَوْجَتِك وَلَوْ بِوَاسِطَةٍ سَوَاءٌ بَنَاتُ ابْنِهَا وَبَنَاتُ بِنْتِهَا وَإِنْ سَفَلْنَ"
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6395-irsyad-hukum-siri-ke-938-pendedahan-konflik-rumah-tangga-di-media-sosial",
      "article-header": "IRSYAD HUKUM SIRI KE-938: PENDEDAHAN KONFLIK RUMAH TANGGA DI MEDIA SOSIAL\n 15 OKTOBER 2025  AISYAH HARUN JUMLAH PAPARAN: 3399",
      "article-details": "Soalan\n\nAssalamualaikum. Tuan Mufti, saya ingin bertanya mengenai segelintir pasangan menggunakan media sosial sebagai medium meluahkan masalah rumahtangga serta membuka aib pasangan, mohon pencerahan. Terima Kasih.\n\nRingkasan Jawapan\n\nMendedahkan masalah rumah tangga di media sosial adalah haram kerana ia membuka aib dan menjejaskan maruah pasangan serta bertentangan dengan ajaran Islam yang menyeru agar keaiban ditutup. Islam hanya membenarkan pendedahan dalam keadaan tertentu, iaitu secara tertutup kepada pihak berautoriti seperti di mahkamah atau pejabat agama bagi tujuan mendapatkan keadilan dan menyelesaikan kezaliman.\n\nBegitu juga, penggunaan media sosial perlu dikawal secara beretika agar tidak menjadi ruang untuk mendedahkan aib atau pertikaian rumah tangga. Masyarakat juga perlu dibentuk dengan budaya menasihati secara bijaksana dan tidak menjadikan masalah rumah tangga orang lain sebagai bahan perbincangan atau hiburan.\n\nHuraian Jawapan\n\nAlhamdulillah, segala puji bagi Allah SWT, selawat dan salam kepada junjungan besar Nabi Muhammad SAW, ahli keluarga Baginda SAW, sahabat Baginda SAW serta orang-orang yang mengikuti jejak langkah Baginda SAW.\n\nAllah SWT menjelaskan hubungan antara suami dan isteri dengan ungkapan yang penuh makna dalam firman-Nya:\n\nهُنَّ لِبَاس لَّكُم وَأَنتُم لِبَاس لَّهُنَّۗ\n\nMaksudnya: “Isteri-isteri kamu itu adalah sebagai pakaian bagi kamu dan kamu pula sebagai pakaian bagi mereka.”\n\nSurah al-Baqarah (187)\n\nPerumpamaan ini menunjukkan bahawa peranan pasangan suami isteri seharusnya bertindak sebagai pakaian atau penutup yang menutupi dan melindungi pasangannya daripada pandangan orang lain, menjaga kehormatan dan rahsia rumah tangga, bukan mendedahkan kekurangan atau aib antara satu sama lain.[1] Allah SWT memberi amaran keras kepada mereka yang membuka hal-hal peribadi pasangan kerana perbuatan itu sangat dibenci di sisi-Nya. Rasulullah SAW bersabda:\n\nإِنَّ مِنْ أَشَرِّ النَّاسِ عِندَ الله مَنزِلَةً يَومَ القِيَامَةِ الرَّجُلَ يُفضِي إِلَى المَرْأَةِ وَتُفْضِي إِلَيه، ثُمَّ يَنشُرُ سِرَّهَا\n\nMaksudnya: “Sesungguhnya manusia yang paling buruk kedudukannya di sisi Allah pada hari kiamat adalah seorang lelaki (suami) yang bergaul (bersetubuh) dengan isterinya, kemudian menyebarkan rahsia isterinya tersebut.”\n\n(Riwayat Muslim)\n\nSituasi yang Dibenarkan Mendedahkan Keaiban\n\nIslam menegakkan prinsip keadilan dengan mempertahankan hak individu yang dizalimi serta menolak segala bentuk penindasan di atas muka bumi. Namun begitu, Islam juga menetapkan kaedah yang tepat dan had yang perlu dipatuhi dalam menangani sesuatu permasalahan. Hal ini kerana tindakan menyebarkan kesalahan atau aib seseorang kepada khalayak umum atau melalui saluran yang tidar wajar turut dianggap sebagai satu bentuk kezaliman yang dilarang oleh syarak.\n\nSeperti yang telah dijelaskan dalam Irsyad Hukum Siri Ke-786: Membuka Aib yang Dibenarkan dalam Islam, terdapat beberapa situasi yang dibenarkan dalam Islam untuk membuka aib, mengumpat atau menceritakan keburukan seseorang apabila mempunyai tujuan benar menurut syarak yang tidak dapat dicapai kecuali dengan cara tersebut. Tujuan situasi tersebut diringkaskan seperti berikut[2]:\n\n1.     Untuk menuntut keadilan (mengadu kezaliman)\n\n2.     Untuk mencegah kemungkaran\n\n3.     Untuk meminta fatwa atau nasihat hukum\n\n4.     Untuk memberi nasihat atau amaran kepada masyarakat\n\n5.     Apabila seseorang terang-terangan melakukan maksiat\n\n6.   Untuk tujuan pengenalan - dengan menyebut gelaran buruk yang biasa digunakan untuk mengenalinya.\n\nAntara dalil yang kuat dalam penetapan hukum yang disebutkan adalah hadis Aisyah RA yang meriwayatkan bahawa Hindun pernah menceritakan kepada Rasulullah berkenaan sifat suaminya Abu Sufyan[3] seperti berikut:\n\nإِنَّ أَبَا سُفْيَانَ رَجُلٌ شَحِيحٌ فَهَلْ عَلَيَّ جُنَاحٌ أَنْ آخُذَ مِنْ مَالِهِ سِرًّا قَالَ خُذِي أَنْتِ وَبَنُوكِ مَا يَكْفِيكِ بِالْمَعْرُوفِ.\n\nMaksudnya: “Abu Sufyan adalah seorang yang sangat kedekut, maka adakah aku boleh mengambil hartanya secara sembunyi-sembunyi. Lalu Rasulullah SAW menjawab, ‘Ambillah untukmu dan anak-anakmu secukupnya dengan cara yang baik’.”\n\n(Riwayat Bukhari)\n\nHadis ini menunjukkan bahawa perbuatan menceritakan aib pasangan bagi tujuan penyelesaian terhadap kezaliman adalah harus.\n\nMedia Sosial bukan Medium Menuntut Hak atau Membela Diri\n\nDalam kehidupan berumah tangga, perselisihan dan cabaran adalah perkara biasa. Namun, apabila masalah peribadi disebarkan secara terbuka di media sosial, ia bukan sahaja gagal menyelesaikan konflik, malah boleh memburukkan keadaan. Tindakan ini membuka ruang campur tangan pihak luar yang tidak memahami situasi sebenar, sehingga menimbulkan fitnah dan salah faham. Lebih membimbangkan, aib pasangan yang sepatutnya dijaga menjadi tontonan umum.\n\nIslam menegaskan pentingnya menjaga maruah diri dan keluarga dengan menutup keaiban antara suami isteri. Hal ini menjadi asas kepada keharmonian rumah tangga dan kesejahteraan masyarakat. Oleh itu, sebarang masalah wajar diselesaikan secara tertutup dan berhemah, seperti berbincang dengan ahli keluarga yang dipercayai, mendapatkan khidmat kaunselor bertauliah, atau merujuk kepada pihak berautoriti. Pendekatan ini lebih selamat dan mencerminkan akhlak Islam yang mulia dalam mengurus konflik.\n\nSelain itu, penggunaan media sosial hendaklah dikawal dengan beretika agar tidak dijadikan medan untuk mendedahkan aib atau pertikaian rumah tangga. Masyarakat perlu dibentuk dengan budaya menasihati secara berhikmah serta menjauhi sikap menjadikan masalah rumah tangga orang lain sebagai bahan perbincangan atau hiburan. Dalam sesetengah keadaan, penyalahgunaan media sosial yang boleh menggugatkan keamanan dan ketenteraman negara juga boleh dikenakan hukuman takzir.\n\nDalam konteks pembangunan sosial Islam, menjaga maruah pasangan dan institusi keluarga merupakan asas kepada kestabilan masyarakat kerana keluarga yang harmoni akan melahirkan generasi berakhlak dan menjadi aset penting kepada pembangunan ummah. Institusi agama, badan kebajikan dan institusi pendidikan wajar memperkukuh program kesedaran berasaskan ilmu kekeluargaan Islam yang menekankan adab komunikasi, pengurusan konflik dan tanggungjawab antara suami isteri.\n\nKesimpulan\n\nMenjaga aib pasangan merupakan tuntutan agama yang menekankan kasih sayang, saling menghormati dan pemeliharaan rahsia rumah tangga. Pendedahan aib di media sosial bercanggah dengan ajaran Islam serta boleh menimbulkan fitnah, kemurkaan Allah SWT dan keruntuhan institusi keluarga. Islam tidak menolak hak menuntut keadilan, namun ia mesti dilakukan melalui saluran yang sah seperti mahkamah syariah atau pejabat agama. Oleh itu, setiap muslim perlu bijak dan berhikmah dalam menangani konflik rumah tangga dengan menjaga maruah diri dan pasangan demi memperoleh keredaan Allah serta kesejahteraan masyarakat.\n\nWallahu a'lam \n\n \n\nRujukan:\n\n[1] Al-Tabari, Muhammad bin Jarir. Tafsir al-Tabari. (Kaherah: Dar Hajr li al-Tiba’ah wa al-Nasyr wa al-Tauzi’ wa al-I’lan, 2001). 3/232.\n\nوقد يُقالُ لِما ستَر الشيْءَ وواراه عن أبصارِ الناظِرِين إليه: هو لباسُه وغشاؤُه.\n\n[2] Al-Nawawi, Yahya bin Syaraf. Riyadh al-Salihin. (Beirut: Muassasah al-Risalah, 1998), 432.\n\nاعْلَمْ أنَّ الغِيبَةَ تُبَاحُ لِغَرَضٍ صَحيحٍ شَرْعِيٍّ لا يُمْكِنُ الوُصُولُ إِلَيْهِ إِلَاّ بِهَا، وَهُوَ سِتَّةُ أسْبَابٍ:\n\nالأَوَّلُ: التَّظَلُّمُ، فَيَجُوزُ لِلمَظْلُومِ أنْ يَتَظَلَّمَ إِلَى السُّلْطَانِ والقَاضِي وغَيرِهِما مِمَّنْ لَهُ وِلَايَةٌ، أَوْ قُدْرَةٌ عَلَى إنْصَافِهِ مِنْ ظَالِمِهِ…\n\nالثَّاني: الاسْتِعانَةُ عَلَى تَغْيِيرِ المُنْكَرِ، وَرَدِّ العَاصِي إِلَى الصَّوابِ…\n\nالثَّالِثُ: الاسْتِفْتَاءُ…\n\nالرَّابعُ: تحذير المسلمين مِنَ الشَّرِّ وَنَصِيحَتُهُمْ…\n\nالخامِسُ: أنْ يَكُونَ مُجَاهِراً بِفِسْقِهِ أَوْ بِدْعَتِهِ…\n\nالسَّادِسُ: التعرِيفُ…\n\n[3] Ibid. 434."
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6392-irsyad-hukum-siri-ke-937-makanan-haiwan-adakah-perlu-halal-dan-suci",
      "article-header": "IRSYAD HUKUM SIRI KE-937: MAKANAN HAIWAN: ADAKAH PERLU HALAL DAN SUCI?\n 11 OKTOBER 2025  AINUL YAQIN BINTI BAKHARUDIN JUMLAH PAPARAN: 4556",
      "article-details": "SOALAN\n\nAssalamualaikum, baru-baru ini tular isu berkaitan makanan kucing yang mengandungi unsur babi telah menimbulkan keraguan dalam kalangan masyarakat. Hal ini kerana, terdapat label makanan kucing yang jelas menyatakan kandungan \"pork\" atau \"pork derivatives\", manakala sebahagian lagi menggunakan istilah yang mengelirukan seperti \"meat derivatives\". Persoalannya, adakah makanan haiwan juga perlu mendapat logo halal dan dipastikan kesuciannya? Mohon pencerahan SS Mufti.\n\nRingkasan Jawapan:\n\nSecara umumnya, tiada tuntutan bagi haiwan untuk mendapatkan makan halal kerana tidak termasuk dalam lingkungan taklif hukum syarak. Ia berbeza dengan manusia sebagai makhluk berakal yang dituntut untuk memastikan makanan yang diambil adalah halal lagi baik (halalan tayyiban). Hal ini juga kerana neraca makanan haiwan adalah berbeza dengan neraca manusia. Disebabkan oleh itu, tiada keperluan untuk meletakkan logo halal dalam produk makanan haiwan dan cukup sekadar pemilik haiwan peliharaan mengetahui kandungan yang terdapat dalam produk makanan untuk membezakan antara yang suci dan bernajis.\n\nKebimbangan masyarakat terhadap makanan haiwan peliharaan yang mungkin terdedah secara langsung dengan najis berat (mughallazah) adalah wajar kerana dikhuatiri adanya sentuhan dan penyebaran najis di kawasan rumah, tempat ibadah serta kepada ahli keluarga yang bersentuhan dengan haiwan peliharaan tersebut. Justeru, dalam hal ini pemilik haiwan peliharaan perlulah memastikan bahawa makanan haiwan yang dibeli di pasaran tidak mengandungi bahan yang haram dan bernajis. Sekiranya didapati produk makanan haiwan mengandungi pork, pork derivatives atau bahan-bahan yang meragukan pada label, maka ia akan memberi implikasi hukum terhadap isu kenajisan mughallazah yang boleh berpindah melalui sentuhan secara langsung atau jilatan air liur haiwan tersebut.\n\nHuraian Jawapan:\n\nAlhamdulillah segala puji bagi Allah SWT Tuhan semesta alam, selawat serta salam ke atas junjungan teragung Nabi Muhammad SAW dan ke atas ahli keluarga serta mereka yang mengikuti jejak langkah Baginda SAW hingga ke hari kiamat.\n\nNeraca Makanan Manusia dan Haiwan\n\nAgama Islam menetapkan bahawa neraca haiwan adalah berbeza dengan neraca manusia yang mukallaf. Setiap manusia dituntut untuk mencari makanan yang memenuhi dua kriteria utama iaitu makanan yang halal dan makanan yang baik (halalan tayyiban). Hal ini berdasarkan firman Allah SWT:\n\nيَا أَيُّهَا النَّاسُ كُلُوا مِمَّا فِي الْأَرْضِ حَلَالًا طَيِّبًا\n\nMaksudnya: “Wahai sekalian manusia! Makanlah dari apa yang ada di bumi yang halal lagi baik”\n\nSurah al-Baqarah (16)\n\nFrasa “ يَا أَيُّهَا النَّاسُ ” yang berbentuk perintah adalah seruan kepada seluruh manusia dan bukannya ditujukan kepada haiwan kerana taklif syarak hanya terpakai kepada manusia yang berakal. Sementara itu, ayat ini menunjukkan bahawa makanan halal itu mestilah yang bersifat suci kerana berpandukan kepada ungkapan halalan yang disusuli perkataan tayyiban. Imam al-Tabari RA menyatakan definisi tayyiban (baik) adalah suci dan bersih daripada najis dan keharaman[1].\n\nOleh itu, dapat difahami bahawa lafaz al-ṭayyib iaitu suci sebagai sifat makanan yang halal bagi manusia.\n\nHaiwan Peliharaan Makan Makanan Bernajis\n\nIsu haiwan peliharaan memakan makanan yang mengandungi najis (mughallazah) memberikan kesan hukum pada mukallaf khususnya apabila berlaku penyebaran najis melalui sentuhan secara langsung atau jilatan air liurnya pada tubuh manusia, perkakas dapur serta tempat ibadah. Para ulama telah membahaskan tentang hukum sisa jilatan kucing berdasarkan hadis yang diriwayatkan daripada Kabsyah binti Ka’ab bin Malik bahawa beliau berkata:\n\nأَنَّ أَبَا قَتَادَةَ دَخَلَ عَلَيْهَا - ثُمَّ ذَكَرَتْ كَلِمَةً مَعْنَاهَا - فَسَكَبْتُ لَهُ وَضُوءًا، فَجَاءَتْ هِرَّةٌ فَشَرِبَتْ مِنْهُ، فَأَصْغَى لَهَا الْإِنَاءَ حَتَّى شَرِبَتْ. قَالَتْ كَبْشَةُ: فَرَآنِي أَنْظُرُ إِلَيْهِ فَقَالَ: أَتَعْجَبِينَ يَا ابْنَةَ أَخِي؟ فَقُلْتُ: نَعَمْ. قَالَ: إِنَّ رَسُولَ اللهِ صَلَّى اللهُ عَلَيْهِ وَسَلَّمَ قَالَ: إِنَّهَا لَيْسَتْ بِنَجَسٍ، إِنَّمَا هِيَ مِنَ الطَّوَّافِينَ عَلَيْكُمْ وَالطَّوَّافَاتِ\n\nMaksudnya: \"Abu Qatadah menemuinya Kabsyah lalu berkata: Aku menuangkan air ke dalam bekas untuk dia berwuduk. Kemudian, seekor kucing datang minum daripada air tersebut. Abu Qatadah memiringkan bekas supaya kucing tersebut dapat minum. Kabsyah berkata: Abu Qatadah mengetahui bahawa aku sedang memperhatikannya, lalu dia berkata: Adakah engkau terkejut wahai anak saudaraku? Aku menjawab: Ya. Abu Qatadah berkata: Sesungguhnya Rasulullah SAW bersabda: \"Kucing itu bukan najis kerana ia merupakan haiwan yang sering berkeliaran di sekelilingmu.\"\n\n(Riwayat al-Nasa'i)\n\nSyeikh Zainuddin al-Ma’bariy ada menjelaskan berkenaan keadaan haiwan selain daripada anjing dan khinzir yang meminum air dalam keadaan mulutnya bernajis:\n\nوسؤر كل حيوان طاهر طاهر، فلو تنجس فمه ثم ولغ في ماء قليل أو مائع، فإن كان بعد غيبة يمكن فيها طهارته بولوغه في ماء كثير أو جار لم ينجسه ولو هرا وإلا نجسه\n\nMaksudnya: \"Sisa minuman daripada setiap haiwan yang suci adalah suci. Jika mulutnya bernajis kemudian dia menjilat air yang sedikit atau cairan, (maka hukumnya diperincikan); jika sesudah itu ia tidak kelihatan (berkeliaran) dan ada kemungkinan mulutnya menjadi suci dengan meminum air yang banyak atau air yang mengalir, maka air tersebut tidak menjadi najis walaupun haiwan itu adalah kucing. Namun, jika tidak sedemikian (belum sempat suci), maka jilatan air liurnya menjadi najis.\"[2]\n\nAir liur jilatan kucing menjadi najis dan boleh tersebar kerana ia dalam keadaan basah.\n\nSeterusnya, terdapat satu kaedah fiqh yang dinyatakan oleh Imam al-Suyuti bahawa:\n\nالنَّجِسُ إذَا لَاقَى شَيْئًا طَاهِرًا، وَهُمَا جَافَّانِ، لَا يُنَجِّسُهُ\n\nMaksudnya: “Najis yang bersentuhan dengan sesuatu yang suci dan dalam keadaan kedua-duanya kering, maka ia tidak menyebabkan sesuatu yang suci itu menjadi najis”[3]\n\nBerdasarkan kaedah ini, dapat difahami bahawa kewajipan melakukan sertu hanya apabila seseorang itu menyentuh sesuatu yang bernajis seperti khinzir dalam keadaan salah satu (yang menyentuh atau yang disentuh) atau kedua-duanya basah sahaja.\n\nPenutup\n\nPemilik haiwan peliharaan yang beragama Islam atau pengguna muslim hendaklah bersikap cakna dalam memilih produk makanan haiwan yang bebas daripada unsur najis dan haram bagi memastikan kebersihan tempat ibadah terjaga dan tidak berlaku penyebaran najis melalui sentuhan atau jilatan air liur haiwan yang mungkin terkena pada manusia. Hal ini kerana, makanan haiwan bukanlah produk yang memerlukan kepada logo atau pensijilan halal disebabkan taklif syarak tidak terpakai kepada haiwan. Ia berbeza dengan manusia sebagai makhluk berakal yang dituntut untuk memastikan makanan yang diambil adalah halal lagi baik (halalan tayyiban) selaras dengan kehendak syariat Islam.\n\nWallahu a'alam.\n\n \n\nRujukan:\n\n[1] Abu Jaafar al-Tabari, Jami’ Al-Bayan Fi Ta’wil Al-Quran ( T.t : Muasasah al-Risalah, 2000) Jld 3: 301\n\n\"طيبًا\" فإنه يعني به طاهرًا غير نَجس ولا محرَّم\n\n[2] Zainuddin al-Ma’bariy al-Malibariy, Ahmad bin Abd al-Aziz. Fath al-Mu’in bi Syarh Qurrah al-’Ain bi Muhimmat al-Din. (t.p: Dar Ibn Hazm, t.tt). Hlm 73.\n\n[3] al-Suyuti, Jalaluddin ‘Abd al-Rahman. Al-Asybah Wa al-Nazair fi Qaqaid wa Furu’ al-Syafi’iyyah. (t.p: Dar al-Kutub al-Ilmiyyah, 1983H). Hlm 432."
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6391-irsyad-hukum-siri-ke-936-hukum-penubuhan-wakaf-reit-real-estate-investment-trust-bagi-memelihara-tanah-melayu",
      "article-header": "IRSYAD HUKUM SIRI KE-936: HUKUM PENUBUHAN WAKAF REIT (REAL ESTATE INVESTMENT TRUST) BAGI MEMELIHARA TANAH MELAYU\n 07 OKTOBER 2025  AL-HAFIZ BIN ISHAK JUMLAH PAPARAN: 2553",
      "article-details": "Soalan:\n\nApakah hukum syarak bagi cadangan mewujudkan Wakaf REIT (Real Estate Investment Trust) sebagai instrumen untuk membangunkan dan memelihara tanah wakaf serta tanah rizab Melayu?\n\nRingkasan Jawapan:\n\nCadangan ini boleh menjadi satu inisiatif baik dalam memelihara aset umat Islam, khususnya tanah wakaf dan rizab Melayu. Oleh itu, struktur pelaburan hartanah yang menggabungkan aset wakaf ke dalam amanah pelaburan kemudian diurus secara profesional dan pulangannya diagihkan kepada penerima manfaat atau pewaris wakaf asal adalah harus dan dibenarkan syarak. Namun ia perlu dilihat dalam beberapa sudut:\n\nHendaklah kekal berstatus wakaf, tidak boleh dijual beli. Real Estate Investment Trust (REIT) hanya menjadi wadah pengurusan, bukan pemilik sebenar.\nHasil dividen yang diperolehi adalah halal kerana ia adalah hasil manfaat sewaan daripada harta wakaf.\nMesti dipantau oleh Majlis Agama Islam Negeri selaku pemegang amanah tunggal wakaf, serta diselia oleh penasihat syariah.\nTanah wakaf yang ingin dimanfaatkan bagi tujuan ini hendaklah bukan daripada jenis wakaf yang pewakafnya menetapkan penggunaannya secara langsung, seperti untuk pembinaan masjid, sekolah atau surau.\n\nDi samping itu, pandangan dan penambahbaikan daripada para pakar serta ahli akademik amat dialu-alukan bagi memperkukuh ketepatan dan mutu keseluruhan cadangan ini.\n\nHuraian Jawapan:\n\nWakaf menurut Kamus Dewan ialah sesuatu yang diberikan untuk kegunaan orang ramai sebagai derma atau bagi keperluan yang berkaitan dengan agama Islam[1]. Istilah wakaf dari sudut bahasa bermaksud berhenti (السكن), menegah (المنع) dan menahan (الحبس)[2]. Manakala dari sudut istilah para ulama telah mengemukakan beberapa pentakrifan dikalangan fuqaha namun menurut Muhammad Abu Zahrah definisi wakaf yang paling baik ialah:\n\nإنه قطع التصرف في رقبة العين التي يدوم الانتفاع بها وصرف المنفعة\n\nMaksudnya: “Memutuskan hak pemilikan akan sesuatu barangan yang boleh kekal untuk digunakan dan dimanfaatkan.[3]”\n\nCadangan mengangkat wakaf sebagai instrumen alternatif dalam menangani isu tanah Melayu wajar diberi perhatian kerana bukan sahaja dapat mempertahankan hak milik orang Melayu, malah turut mengoptimumkan pengurusan tanah wakaf. Integrasi ini sekali gus melindungi kepentingan sosio-ekonomi masyarakat dan memperkasa peranan wakaf sebagai instrumen pembangunan umat Islam.\n\nAntara Maqasid Syariah yang penting namun sering diabaikan oleh umat Islam ialah Maqasid ‘Umran (pemakmuran bumi). Hakikatnya, manusia tidak hanya dihantar ke muka bumi untuk beribadah dalam bentuk ritual semata-mata, tetapi juga dipertanggungjawabkan dengan amanah besar iaitu memakmurkan bumi dengan pembangunan yang seimbang. Firman Allah SWT:\n\nهُوَ أَنشَأَكُم مِّنَ ٱلْأَرْضِ وَٱسْتَعْمَرَكُمْ فِيهَا\n\nMaksudnya: “Dia telah menjadikan kamu daripada bumi (tanah) dan meminta kamu memakmurkannya”.\n\nSurah Hud (61)\n\nDalam konteks semasa, usaha menghidupkan kembali tanah-tanah wakaf yang terbiar dengan memberikan mandat pengurusan kepada pihak berautoriti seperti The Urban Development Authority (UDA), kemudian mengembalikan hasil pulangannya kepada tujuan asal wakaf, merupakan manifestasi praktikal Maqasid al-‘Umran.\n\nSebarang tindakan penambahbaikan terhadap harta wakaf agar ia kekal produktif dan tidak terbazir adalah dibenarkan. Ini termasuklah menguruskan wakaf dengan kaedah moden seperti pelaburan, sewaan jangka panjang atau pembangunan bersama pihak ketiga, dengan syarat ia tidak menyalahi tujuan asal wakaf. Dalam sebuah hadis yang diriwayatkan oleh Umar RA:\n\nأَلَا مَنْ وَلِيَ يَتِيمًا لَهُ مَالٌ فَلْيَتَّجِرْ فِيهِ، وَلَا يَتْرُكْهُ حَتَّى تَأْكُلَهُ الصَّدَقَةُ\n\nMaksudnya: “Ketahuilah! Sesiapa yang menjadi wali kepada seorang anak yatim yang memiliki harta, maka hendaklah dia mengusahakan harta tersebut dan janganlah dibiarkannya sehingga habis dimakan oleh zakat”.\n\n(Riwayat al-Tirmizi)\n\nHadis ini menjadi sandaran tentang keharusan mengembangkan harta melalui aktiviti pelaburan yang halal, demi menjana keuntungan serta manfaat yang berterusan kepada pemilik dan penerima manfaat. Hal ini selaras dengan Maqasid Syariah dalam menjaga harta (hifz al-mal), iaitu memastikan harta umat Islam dipelihara, dimanfaatkan secara optimum dan tidak terbiar sehingga susut atau hilang nilainya[4].\n\nMajlis Majma‘ al-Fiqh al-Islami al-Duwali dalam persidangan ke-15 yang diadakan di Muscat, Oman pada 14–19 Muharram 1425H bersamaan 6–11 Mac 2004 telah membincangkan mengenai pelaburan harta wakaf, hasil dan pulangannya dan memutuskan beberapa perkara yang penting untuk diteliti:\n\nPelaburan harta wakaf ialah usaha untuk mengembangkan harta wakaf, sama ada harta asal (aset) atau hasilnya (pendapatan), dengan cara pelaburan yang dibenarkan oleh syarak.\nHarta wakaf hendaklah dijaga supaya kekal dan terus memberi manfaat.\nSemua aset wakaf, sama ada hartanah atau harta alih, wajib dilaburkan kecuali jika pewakaf menetapkan agar ia digunakan secara langsung (contohnya masjid, sekolah, surau)[5].\n\nOleh itu, secara asasnya struktur pelaburan hartanah yang menggabungkan aset wakaf ke dalam amanah pelaburan kemudian diurus secara profesional dan pulangannya diagihkan kepada penerima manfaat atau pewaris wakaf asal adalah harus dan dibenarkan syarak. Namun ia perlu dilihat dalam beberapa sudut:\n\nHendaklah kekal berstatus wakaf, tidak boleh dijual beli. REIT hanya menjadi wadah pengurusan, bukan pemilik sebenar.\nHasil dividen yang diperolehi adalah halal kerana ia adalah hasil manfaat sewaan daripada harta wakaf.\nMesti dipantau oleh Majlis Agama Islam Negeri selaku pemegang amanah tunggal wakaf, serta diselia oleh penasihat syariah.\nTanah wakaf yang ingin dimanfaatkan bagi tujuan ini hendaklah bukan daripada jenis wakaf yang pewakafnya menetapkan penggunaannya secara langsung, seperti untuk pembinaan masjid, sekolah atau surau.\n\nMaka, cadangan ini boleh menjadi satu inisiatif baik dalam memelihara aset umat Islam, khususnya tanah wakaf dan rizab Melayu, selagi mana prinsip syariah dipelihara dengan sebaiknya. Di samping itu, pandangan dan penambahbaikan daripada para pakar serta ahli akademik amat dialu-alukan bagi memperkukuh ketepatan dan mutu keseluruhan cadangan ini.\n\nWallahu a'lam \n\n \n\nRujukan:\n\n[1] Kamus Dewan Edisi keempat, Rujuk: https://prpm.dbp.gov.my/cari1?keyword=wakaf\n\n[2] Ibn Manzur, Lisan al-‘Arab, Beirut: Dar Sadir (1414H), jld. 9:359.\n\n[3]Al-Imam Muhammad Abu Zahrah, Muhadarah fi al-Waqf, Qahirah: Dar al-Fikr al-Arabi (1972),45  \n\n[4] Syahnaz Sulaiman & Aznan Hasan. (2016). Strategi pembangunan dan pelaburan wakaf secara lestari menurut perspektif Syariah. Jurnal Syariah, 24(2), 237–270.\n\n[5] Majma‘ al-Fiqh al-Islami al-Duwali. (2004, Mac 11). Qarar bi Sha’n al-Istithmar fi al-Waqf wa fi Ghallatihi wa Ray‘ihi. Diakses pada October 6, 2025, daripada https://iifa-aifi.org/ar/2157.html"
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6369-irsyad-hukum-siri-ke-934-deepfake-ai-sebagai-bahan-pornografi",
      "article-header": "IRSYAD HUKUM SIRI KE-934: DEEPFAKE AI SEBAGAI BAHAN PORNOGRAFI\n 24 SEPTEMBER 2025  SITI AISHAH BINTI HAZALI JUMLAH PAPARAN: 3885",
      "article-details": "Soalan:\n\nAssalamualaikum w.b.t. Saya ada membaca berkenaan isu penyalahgunaan teknologi kecerdasan buatan (AI) pada hari ini sehingga ada pihak yang menggunakan wajah individu sebenar untuk diubah suai menjadi bahan pornografi melalui teknologi deepfake. Mohon pencerahan SS Mufti berkenaan isu ini.\n\nRingkasan Jawapan\n\nPenggunaan deepfake AI sebagai bahan pornografi jelas merupakan perbuatan yang diharamkan oleh Syarak. Hal ini kerana, ia merupakan satu penipuan yang bukan sahaja mengundang kepada ancaman fitnah digital malahan turut melibatkan pencerobohan terhadap maruah dan privasi orang lain serta pemalsuan identiti. Selain itu, ia juga adalah suatu bentuk jenayah siber dan gangguan seksual digital yang boleh dilaporkan kepada pihak berautoriti seperti polis dan Suruhanjaya Komunikasi dan Multimedia Malaysia (SKMM). Oleh itu, umat Islam dan masyarakat awam perlu berhati-hati serta berpegang pada prinsip tabayyun (selidik semula), amanah dan etika digital.\n\nHuraian Jawapan\n\nAlhamdulillah, segala puji bagi Allah SWT, selawat dan salam kepada junjungan besar Nabi Muhammad SAW, ahli keluarga baginda SAW, sahabat baginda SAW serta orang-orang yang mengikuti jejak langkah baginda SAW.\n\nDeepfake AI merujuk kepada penggunaan teknologi kecerdasan buatan (Artificial Intelligence) bagi menghasilkan atau memanipulasi wajah, suara dan tubuh manusia sebenar secara tiruan. Proses ini menggunakan data imej atau rakaman video seseorang yang kemudiannya digabungkan dengan kandungan lain sehingga menampakkan seolah-olah individu tersebut benar-benar melakukannya. Teknologi ini sering digunakan tanpa pengetahuan atau keizinan mangsa malah sering disalahgunakan untuk tujuan yang tidak bermoral seperti pemerasan, pornografi, penipuan dan sebagainya.\n\nKemajuan teknologi pada zaman kini termasuklah penggunaan AI dalam kehidupan seharian sememangnya memberi banyak manfaat dan memudahkan kerja manusia. Namun, jika ia tidak digunakan dengan sebaiknya maka hal ini membuka kepada ruang penyebaran fitnah terutamanya dalam isu pemanipulasian imej, video dan suara yang kelihatan seolah-olah benar walhal ia hanya palsu semata-mata.\n\nPenyebaran berita palsu dan perbuatan memfitnah jelas merupakan perkara yang diharamkan dalam Islam sehinggakan Allah SWT menjanjikan balasan yang buruk bagi mereka. Firman Allah SWT:\n\nإِنَّ الَّذِينَ يُحِبُّونَ أَن تَشِيعَ الْفَاحِشَةُ فِي الَّذِينَ آمَنُوا لَهُمْ عَذَابٌ أَلِيمٌ فِي الدُّنْيَا وَالْآخِرَةِ ۚ وَاللَّـهُ يَعْلَمُ وَأَنتُمْ لَا تَعْلَمُونَ\n\nMaksudnya: “Sesungguhnya orang-orang yang suka menghebohkan tuduhan-tuduhan yang buruk dalam kalangan orang-orang yang beriman, mereka akan beroleh azab seksa yang tidak terperi sakitnya di dunia dan di akhirat; dan (ingatlah) Allah mengetahui (segala perkara) sedang kamu tidak mengetahui (yang demikian).”\n\n(Surah al-Nur:19)\n\nBerdasarkan ayat ini, ulama tafsir menjelaskan bahawa mereka yang suka apabila perbuatan zina itu tersebar dalam kalangan orang beriman dan ditampakkan dalam kalangan masyarakat (menyebarkan tuduhan zina), maka Allah SWT menjanjikan mereka dengan azab yang pedih di dunia (hukuman hudud) dan di akhirat (neraka jahanam) sekiranya mereka tidak meninggal dunia dalam keadaan tidak sempat bertaubat.[1]\n\nDemikian juga dalam sepotong hadis yang diriwayatkan oleh Huzaifah RA, bahawa Nabi SAW bersabda:\n\n‏ لاَ يَدْخُلُ الْجَنَّةَ نَمَّامٌ ‏\n\nMaksudnya: “Tidak masuk syurga orang yang menyebarkan fitnah (mengadu domba).”\n\n(Riwayat al-Bukhari dan Muslim)\n\nBerhubung isu penghasilan bahan pornografi menggunakan teknik deepfake AI, meskipun kandungan imej atau video yang dihasilkan itu palsu, namun ia tetap merupakan suatu yang diharamkan kerana perkara tersebut boleh membangkitkan syahwat bagi sesetengah orang yang melihatnya. Allah SWT melarang seseorang daripada melihat perkara-perkara yang haram sepertimana dalam firman-Nya:\n\nقُل لِّلْمُؤْمِنِينَ يَغُضُّوا مِنْ أَبْصَارِهِمْ وَيَحْفَظُوا فُرُوجَهُمْ ۚ ذَٰلِكَ أَزْكَىٰ لَهُمْ ۗ إِنَّ اللَّهَ خَبِيرٌ بِمَا يَصْنَعُونَ\n\nMaksudnya: “Katakanlah (wahai Muhammad) kepada orang-orang lelaki yang beriman supaya mereka menyekat pandangan mereka (daripada memandang yang haram), dan memelihara kehormatan mereka. Yang demikian itu lebih suci bagi mereka; sesungguhnya Allah Amat Mendalam PengetahuanNya tentang apa yang mereka kerjakan.”\n\n(Surah al-Nur: 30)\n\nImam al-Tabari menjelaskan bahawa Allah SWT memerintahkan kepada manusia untuk menjaga pandangan mereka daripada melihat apa-apa perkara yang boleh membangkitkan syahwat iaitu apa yang dilarang oleh Allah SWT untuk melihatnya.[2]\n\nKeperluan Tabayyun\n\nMenyemak, meneliti dan menyaring setiap maklumat atau berita yang diterima merupakan salah satu akhlak dalam Islam bagi memastikan kesahihan sesuatu maklumat, sekali gus menghindarkan diri daripada sikap tergesa-gesa dan prasangka yang tidak berasas. Prinsip tabayyun bukan sekadar suruhan agama tetapi juga tuntutan moral dan sosial. Ia melindungi maruah individu, menjaga hubungan sesama manusia dan memastikan kebenaran sentiasa diutamakan. Allah SWT menjelaskan perkara ini di dalam al-Quran, firman-Nya:\n\nيَا أَيُّهَا الَّذِينَ آمَنُوا إِن جَاءَكُمْ فَاسِقٌ بِنَبَإٍ فَتَبَيَّنُوا أَن تُصِيبُوا قَوْمًا بِجَهَالَةٍ فَتُصْبِحُوا عَلَىٰ مَا فَعَلْتُمْ نَادِمِينَ\n\nMaksudnya: “Wahai orang-orang yang beriman! Jika datang kepada kamu seorang fasik membawa sesuatu berita, maka selidikilah (untuk menentukan) kebenarannya, supaya kamu tidak menimpakan sesuatu kaum dengan perkara yang tidak diingini dengan sebab kejahilan kamu (mengenainya) - sehingga menjadikan kamu menyesali apa yang kamu telah lakukan.”\n\nSurah al-Hujurat (6)\n\nKeperluan tabayyun dalam dunia baharu yang dimodenkan dengan teknologi artificial intelligence lebih mendesak berbanding zaman sebelum kewujudannya. Hal ini kerana, maklumat palsu kini boleh tersebar bukan sekadar melalui kata-kata tetapi juga melalui imej dan video yang ‘nampak benar’. Lebih membimbangkan lagi apabila kecanggihan AI mampu menghasilkan bukti palsu yang kelihatan autentik sehingga sukar dibezakan antara yang betul dan palsi.\n\nJusteru itu, setiap individu muslim perlu mendidik diri dengan disiplin menyemak sumber, menilai kesahihan dan berhati-hati sebelum membenarkan serta berkongsi apa-apa maklumat.\n\nETIKA DALAM PENGGUNAAN AI\n\nMenggunakan kemajuan teknologi moden dengan penuh amanah dengan niat dan tujuan yang baik.\nMemastikan batas syariah dan akhlak dalam penggunaan AI menepati nilai Islam dan tidak bercanggah dengan syariat.\nTidak mengandungi unsur penipuan dan penyebaran berita palsu yang mengundang kepada fitnah dalam masyarakat.\nTidak menghasilkan kandungan yang boleh menjatuhkan maruah dan kemuliaan manusia kerana wujudnya perkara-perkara yang mengaibkan diri dan merendahkan martabat seseorang.\nTidak menghasilkan kandungan imej atau video yang mendedahkan aurat secara melampau serta menjurus ke arah pornografi dan penyebaran bahan lucah.\nTidak menerima setiap maklumat tanpa tabayyun iaitu menyemak semula sumber dan mengesahkan kesahihan sebelum dikongsi.\n\n \n\nNasihat kepada Masyarakat\n\nPenggunaan teknologi kecerdasan buatan hendaklah diarahkan kepada perkara-perkara yang membawa manfaat serta kebaikan bersama. Ia perlu dimanfaatkan sebagai alat untuk meningkatkan kecekapan kerja, memperluas akses kepada ilmu pengetahuan, memudahkan urusan kehidupan seharian dan menyumbang kepada pembangunan masyarakat. Dalam masa yang sama, penggunaannya mestilah disertai dengan nilai tanggungjawab, etika, dan kawalan diri agar tidak disalahgunakan bagi tujuan yang boleh menimbulkan kemudaratan, penipuan atau kerosakan. Dengan itu, teknologi ini akan menjadi medium yang mendekatkan manusia kepada kemajuan yang seimbang selaras dengan prinsip agama dan nilai kemanusiaan sejagat.\n\nOleh itu, umat Islam dinasihatkan supaya bersikap hati-hati dengan cara meneliti dan mencari bukti yang berkaitan dengan isu mengenai sesuatu tuduhan atau hal yang menyangkut tentang identiti seseorang. Adab atau sikap yang terkait dengan tabayyun ini ditekankan agar kita tidak terjerumus dalam kancah fitnah termasuk juga mengelakkan daripada mendengar atau membaca berita yang membahas keaiban individu. Demikianlah akhlak dan prinsip al-Quran untuk sentiasa bersangka baik dan tidak gopoh dalam membuat kesimpulan akan sesuatu perkhabaran.\n\nWallahu a'lam \n\n \n\nRujukan:\n\n[1] Al-Tabari, Muhammaf Ibn Jarir. Jami‘ al-Bayan ‘an Ta’wil Ay al-Quran. (Kaherah: Dar al-Hijr, 2002). Jld 17. Hlm 219.\n\nيقول تعالى ذكره: إن الذين يحبون أن يذيع الزنا في الذين صدّقوا بالله ورسوله ويظهر ذلك فيهم، ﴿لَهُمْ عَذَابٌ أَلِيمٌ﴾ يقول: لهم عذاب وجيع في الدنيا، بالحدّ الذي جعله الله حدّا لرامي المحصَناتِ والمحصنين إذا رموهم بذلك، وفي الآخرة عذاب جهنم إن مات مصرّا على ذلك غير تائب.\n\n[2] Al-Tabari, Muhammaf Ibn Jarir. Jami‘ al-Bayan ‘an Ta’wil Ay al-Quran. (Kaherah: Dar al-Hijr, 2002). Jld 19 hlm 154.\n\n﴿يَغُضُّوا مِنْ أَبْصَارِهِمْ﴾ يقول: يكفوا من نظرهم إلى ما يشتهون النظر إليه، مما قد نهاهم الله عن النظر إليه"
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6368-irsyad-hukum-siri-ke-933-menutup-aurat-kewajipan-agama-bukan-pilihan-peribadi",
      "article-header": "IRSYAD HUKUM SIRI KE-933: MENUTUP AURAT KEWAJIPAN AGAMA, BUKAN PILIHAN PERIBADI\n 23 SEPTEMBER 2025  AISYAH HARUN JUMLAH PAPARAN: 4269",
      "article-details": "Soalan\n\nAssalamualaikum SS Mufti. Apa hukum meninggalkan pakai tudung atas alasan ingin mencari agama dengan cara sendiri dan mengatakan tidak pakai tudung itu antara dia dengan Tuhan malah lebih dekat dengan tuhan?\n\nRingkasan Jawapan\n\nMenutup aurat merupakan kewajipan agama yang mesti dipatuhi. Seseorang yang menolak kewajipan menutup aurat dengan sengaja boleh terkeluar daripada Islam kerana mengingkari syariat yang jelas, manakala mereka yang tidak melaksanakannya tetapi masih mengakui kewajipannya adalah berdosa besar dan tergolong dalam golongan fasik. Alasan seperti “antara dia dengan Tuhan” tidak boleh dijadikan hujah kerana ketaatan mesti mengikut perintah Allah SWT. Keluarga dan masyarakat pula perlu menasihati dengan penuh hikmah agar istiqamah dalam menutup aurat.\n\nHuraian Jawapan\n\nAlhamdulilah, segala puji dan syukur kami ucapkan kepada Allah S.W.T. Selawat dan salam kami panjatkan ke atas junjungan besar Nabi Muhammad S.A.W, para isteri dan keluarga baginda, para sahabat, seterusnya golongan yang mengikuti baginda sehingga hari kiamat.\n\nSetiap orang yang beragama Islam dianggap mukalaf apabila memenuhi dua syarat utama iaitu mencapai umur baligh dan berakal. Justeru, apabila dia dianggap mukalaf, kewajipan syarak mula dipertanggungjawabkan ke atasnya dan meninggalkannya dianggap dosa.\n\nKewajipan Pakai Tudung untuk Menutup Aurat\n\nDalil mewajibkan menutup aurat kepala terutamanya rambut dan leher bagi wanita jelas disebutkan dalam nas-nas syarak. Mengingkarinya tanpa alasan yang munasabah boleh membawa kepada penolakan terhadap syariat yang jelas dan muktamad.\n\nWanita wajib menutup aurat dengan melabuhkan tudung kepalanya berdasarkan firman Allah SWT:\n\nوَقُل لِّلْمُؤْمِنَاتِ يَغْضُضْنَ مِنْ أَبْصَارِهِنَّ وَيَحْفَظْنَ فُرُوجَهُنَّ وَلَا يُبْدِينَ زِينَتَهُنَّ إِلَّا مَا ظَهَرَ مِنْهَا ۖ وَلْيَضْرِبْنَ بِخُمُرِهِنَّ عَلَىٰ جُيُوبِهِنَّ ۖ\n\nMaksudnya: \"Dan katakanlah kepada perempuan-perempuan yang beriman supaya mereka menundukkan pandangan mereka, dan memelihara kehormatan mereka; dan janganlah mereka memperlihatkan perhiasan tubuh mereka kecuali yang zahir daripadanya; dan hendaklah mereka melabuhkan kain tudung mereka ke dada mereka.\"\n\nSurah an-Nur (31)\n\nMemakai tudung sama sekali tidak membataskan kebebasan wanita muslimah dalam melaksanakan peranan serta tanggungjawab mereka dalam sebarang bidang. Sebaliknya, pensyariatan ini wajar difahami sebagai suatu bentuk pemeliharaan terhadap akhlak, maruah dan keselamatan wanita muslimah. Ini jelas berdasarkan firman Allah SWT:\n\nيَا أَيُّهَا النَّبِيُّ قُل لِّأَزْوَاجِكَ وَبَنَاتِكَ وَنِسَاءِ الْمُؤْمِنِينَ يُدْنِينَ عَلَيْهِنَّ مِن جَلَابِيبِهِنَّ ۚ ذَٰلِكَ أَدْنَىٰ أَن يُعْرَفْنَ فَلَا يُؤْذَيْنَ ۗ وَكَانَ اللَّهُ غَفُورًا رَّحِيمًا ‎\n\nMaksudnya: “Wahai Nabi, suruhlah isteri-isterimu dan anak-anak perempuanmu serta perempuan-perempuan yang beriman, supaya melabuhkan pakaiannya bagi menutup seluruh tubuhnya (semasa mereka keluar); cara yang demikian lebih sesuai untuk mereka dikenal (sebagai perempuan yang baik-baik) maka dengan itu mereka tidak diganggu. Dan (ingatlah) Allah adalah Maha Pengampun, lagi Maha Mengasihani.”\n\nSurah al-Ahzab (59)\n\nMeskipun pelaksanaan syariat sering berdepan dengan pelbagai cabaran, khususnya dorongan hawa nafsu, namun Allah SWT tetap menjanjikan kemudahan dan pertolongan bagi hamba-Nya yang berusaha menyesuaikan diri dengan tuntutan agama-Nya sebagaimana firman-Nya:\n\nوَالَّذِينَ جَاهَدُوا فِينَا لَنَهْدِيَنَّهُمْ سُبُلَنَا ۚ وَإِنَّ اللَّهَ لَمَعَ الْمُحْسِنِينَ\n\nMaksudnya: “Dan orang-orang yang berusaha dengan bersungguh-sungguh kerana memenuhi kehendak ugama Kami, sesungguhnya Kami akan memimpin mereka ke jalan-jalan Kami (yang menjadikan mereka bergembira serta beroleh keredaan); dan sesungguhnya (pertolongan dan bantuan) Allah adalah berserta orang-orang yang berusaha membaiki amalannya.”\n\nSurah al-‘Ankabut (69)\n\nLarangan Menjadikan Agama Ikut Nafsu\n\nKewajipan menutup aurat bukanlah sesuatu yang boleh dipilih-pilih mengikut selera atau kecenderungan peribadi. Seseorang yang benar-benar beriman kepada Allah SWT hendaklah menerima keseluruhan ajaran-Nya secara menyeluruh, bukan hanya sebahagian daripadanya. Penolakan terhadap kewajipan menutup aurat tanpa alasan yang diiktiraf syarak bukan sahaja menggugat komitmen seseorang terhadap syariat, bahkan boleh membawa implikasi yang lebih serius dari sudut akidah jika dilakukan dengan sikap menolak atau meremehkan hukum Allah SWT.\n\nFirman Allah SWT:\n\nأَفَتُؤْمِنُونَ بِبَعْضِ الْكِتَابِ وَتَكْفُرُونَ بِبَعْضٍ\n\nMaksudnya: “Sesudah itu maka patutkah kamu hanya percaya kepada sebahagian (dari isi) Kitab Taurat dan mengingkari akan sebahagian yang lain?”\n\nSurah al-Baqarah (85)\n\nTidak menutup aurat sememangnya merupakan urusan seorang hamba dengan Allah SWT, namun sekiranya benar seseorang itu ingin mendekatkan diri kepada-Nya, tanda yang paling utama ialah ketaatan terhadap perintah-Nya, bukan dengan meninggalkan kewajipan yang telah ditetapkan. Firman Allah SWT:\n\nوَمَا كَانَ لِمُؤْمِنٍ وَلَا مُؤْمِنَةٍ إِذَا قَضَى اللَّهُ وَرَسُولُهُ أَمْرًا أَن يَكُونَ لَهُمُ الْخِيَرَةُ مِنْ أَمْرِهِمْ ۗ وَمَن يَعْصِ اللَّهَ وَرَسُولَهُ فَقَدْ ضَلَّ ضَلَالًا مُّبِينًا\n\nMaksudnya: “Dan tidaklah harus bagi orang-orang yang beriman, lelaki dan perempuan - apabila Allah dan RasulNya menetapkan keputusan mengenai sesuatu perkara - (tidaklah harus mereka) mempunyai hak memilih ketetapan sendiri mengenai urusan mereka. Dan sesiapa yang tidak taat kepada hukum Allah dan RasulNya maka sesungguhnya ia telah sesat dengan kesesatan yang jelas nyata.”\n\nSurah al-Ahzab (36)\n\nHukum Enggan Melaksanakan Kewajipan Syarak\n\nUcapan atau sikap yang menolak kewajipan syarak merupakan perkara yang serius kerana boleh membawa implikasi yang besar terhadap akidah. Para ulama menegaskan bahawa jika seseorang muslim mengingkari suatu hukum syarak yang telah disepakati oleh ijmak ulama dan diketahui secara jelas dalam agama (مَعْلُومٌ مِنَ الدِّينِ بِالضَّرُورَةِ), maka perbuatan tersebut boleh menyebabkan seseorang itu terkeluar daripada Islam.\n\nNamun, sekiranya seseorang tidak menunaikan kewajipan tersebut tetapi masih mengakui akan kewujudannya sebagai hukum Allah SWT, maka dia dikira berdosa besar, fasiq dan melakukan maksiat, tetapi tidak sampai ke tahap kafir.[1]\n\nOleh itu, seorang Muslim hendaklah berhati-hati dalam ucapan dan tindakannya, serta berusaha mengelakkan daripada menjadikan alasan seperti “ingin mencari agama dengan cara sendiri dan mengatakan tidak pakai tudung itu lebih dekat dengan tuhan” sebagai justifikasi untuk meninggalkan kewajipan syarak. Perbuatan sebegini bukan sahaja menzahirkan kelemahan iman, bahkan boleh membawa implikasi yang lebih besar sekiranya disertai dengan penafian terhadap hukum Allah SWT yang telah jelas kedudukannya.\n\nKesimpulan\n\nMemakai tudung bukan sekadar simbol penampilan seorang wanita muslimah, tetapi merupakan kewajipan agama yang mesti dipatuhi. Ia melambangkan ketaatan kepada perintah Allah SWT serta berperanan menjaga maruah dan kehormatan diri. Pada masa yang sama, kewajipan ini turut membantu memelihara ketenteraman masyarakat dengan mengelakkan perkara-perkara yang boleh menimbulkan gangguan atau kerosakan sosial.\n\nDalam hal ini, wanita yang diuji dengan rasa ingin membuka tudung atau memilih jalan yang dianggap “antara dia dengan Tuhannya” perlu dibimbing dengan penuh hikmah dan kasih sayang. Keluarga, sahabat, dan masyarakat sekeliling memainkan peranan penting untuk menasihati, menyokong, dan mendoakan agar dia terus kuat dalam ketaatan, bukannya menjauh atau menghukum. Sesungguhnya, kasih sayang dan bimbingan yang berterusan akan menjadi salah satu wasilah untuk seseorang kembali istiqamah menutup aurat sebagai tanda ketaatan kepada Allah SWT.\n\nWallahu a'lam \n\n \n\nRujukan: \n\n[1] Al-Zuhaili, Muhammad. 2011. al-Mu`tamad fi al-Fiqh al-Syafi’i. (Damsyik: Dar al-Qalam). 5/233.\n\nإنكار الأحكام : إذا أنكر المسلم حكماً شرعياً مجمعاً عليه ومعروفاً في الدين بالضرورة كفر، كإنكار الصلاة والزكاة والصوم والحج وإنكار حرمة الزني، وشرب الخمر، وأكل الربا، وإنكار أحد أركان العقيدة كالتوحيد، ونبوة محمد صلى الله عليه وسلم، وأن القرآن كلام الله تعالى، وإنكار الملائكة، والكتب، والرسل، واليوم الآخر، فهذه الأحكام الشرعية مجمع عليها، ومعروفة بالضرورة لدى كل مسلم، ويستوي فيها العلماء وغيرهم، وكذا إذا أنكر نبوة نبي من الأنبياء، أو جحد آية من القرآن مجمعاً عليها ، أو زاد فيه كلمة واعتقد أنها منه ، وكذا إذا استحل كل محرم مجمع على تحريمه كاللواط، أو حرم حلالاً مجمعاً على تحليله، أو نفى وجوب مجمع على وجوبه كركعة من الصلوات الخمس، أو اعتقد وجوب ما ليس بواجب بالإجماع كصلاة سادسة، وصوم ،شوال، أو ادّعى النبوة، أو اعتقد بنبي بعد نبينا محمد ، أو صدق مدعياً لنبوة وغيره .\n\nأما لو اعتقد وأقرّ بكل حكم شرعي مجمع عليه ومعروف في الدين بالضرورة، ولكنه لم يفعل المطلوب، وارتكب المحرم المحظور، فهذا عاص و فاسق وليس بكافر كما سنبين ذلك فيما بعد."
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6365-irsyad-hukum-siri-ke-932-hukum-perbuatan-menukarkan-wajah-kepada-gambar-patung-melalui-artificial-intelligence-a-i",
      "article-header": "IRSYAD HUKUM SIRI KE-932: HUKUM PERBUATAN MENUKARKAN WAJAH KEPADA GAMBAR PATUNG MELALUI ARTIFICIAL INTELLIGENCE (A.I)\n 17 SEPTEMBER 2025  WAN AHMAD NAQIUDDIN JUMLAH PAPARAN: 4134",
      "article-details": "SOALAN\n\nAssalamualaikum SS Mufti. Saya ingin bertanya berkaitan trend terbaharu di media sosial yang menukar wajah kepada patung dengan menggunakan Artificial Intelligence (A.I). Adakah diharuskan untuk melakukan sedemikian?\n\nMohon penjelasan. Terima kasih.\n\nRINGKASAN JAWAPAN\n\nHukum perbuatan menukar wajah kepada gambar patung dengan menggunakan artificial intelligence (A.I) adalah harus dan dibolehkan. Ini kerana ia sama sekali berbeza dengan larangan pembuat patung yang mempunyai ukiran dan bertujuan untuk disembah. Selain daripada itu, syarat selagimana tidak melakukan perkara yang bercanggah dengan syarak seperti mengaibkan, mempamerkan aurat, menjatuhkan maruah dan seumpamanya. Ini kerana ia hanya suatu penghasilan imej yang berbentuk patung daripada wajah yang sebenar yang tidak termasuk dalam larangan daripada syarak berkaitan perbuatan mengukir patung untuk disucikan dan diagungkan.\n\nWaallahu a’lam.\n\nHURAIAN JAWAPAN\n\nAlhamdulillah, segala puji bagi Allah SWT Tuhan semesta alam, selawat serta salam ke atas junjungan teragung Nabi Muhammad SAW dan ke atas ahli keluarga serta mereka yang mengikuti jejak langkah Baginda SAW hingga ke hari Kiamat.\n\nPerkembangan pesat teknologi Artificial Intelligence (A.I.) telah membuka dimensi baharu dalam pelbagai bidang, termasuk seni digital. Seiring dengan kemajuan ini, satu trend media sosial yang semakin popular telah muncul di mana pengguna menggunakan aplikasi berasaskan A.I. untuk menukar foto wajah mereka kepada imej patung atau miniature. Trend ini membolehkan pengguna mengambil gambar diri, haiwan peliharaan atau objek lain, lalu AI mengubahnya menjadi model 3D yang realistik atau bergaya mainan koleksi. Contohnya patung kecil di atas meja dalam kotak mainan dengan butiran seperti latar belakang alam sekitar atau kotak pembungkusan. Platform A.I yang pelbagai ini telah membolehkan penggunanya untuk mencipta imej photorealistic atau bergaya 3D. Fenomena ini yang pada dasarnya merupakan aktiviti santai dan hiburan telah menimbulkan persoalan fiqh yang penting dari sudut pandang Islam iaitu berkaitan dengan hukum perbuatan membuat gambar makhluk bernyawa.\n\nDalam hal ini, perbuatan tersebut sememangnya berbeza sekali dengan larangan hadis yang mengharamkan perbuatan mengukir patung iaitu hadis yang diriwayatkan daripada Abdullah Ibn Mas‘ud bahawa dia mendengar Rasulullah SAW bersabda:\n\nإنَّ أشَدَّ النّاسِ عَذابًا يَومَ القِيامَةِ المُصَوِّرُونَ\n\nMaksudnya: Sesungguhnya manusia yang paling pedih azabnya di hari Kiamat ialah orang-orang yang mengukir patung (untuk disembah).\n\nRiwayat al-Bukhari dan Muslim\n\nHal ini kerana ‘illah larangan dalam hadis ini merujuk kepada pembuatan patung yang mempunyai ukiran dan digunakan untuk disembah, sedangkan trend yang berlaku itu melibatkan perbuatan menukar foto peribadi kepada gambar miniatur yang bukanlah patung diukir secara sebenar dan hakiki, melainkan hanya sekadar gambar sahaja.\n\nHal ini sepertimana yang dinukilkan daripada Imam al-Nawawi bahawa:\n\nوَقَالَ النَّوَوِيُّ: هَذَا مَحْمُولٌ عَلَى مَنْ ‌صَوَّرَ ‌الْأَصْنَامَ لِتُعْبَدَ فَلَهُ أَشَدُّ الْعَذَابِ لِأَنَّهُ كَافِرٌ\n\nMaksudnya: Imam al-Nawawi berkata: Ini difahami kepada sesiapa yang mengukir patung untuk disembah, maka dia akan mendapat yang paling pedih kerana dia seorang yang kafir.[1]\n\nDi samping itu, Syeikh Rashid Ridha juga menyatakan bahawa larangan dalam hadis ini merujuk kepada zaman jahiliah dahulu yang menyembah berhala dengan tujuan yang melalaikan dan mengambil berkat daripadanya. Perkara ini akan membawa kepada perbuatan syirik kepada Allah SWT. Namun begitu, sekiranya kedua-dua perkara ini ternafi dan diniatkan untuk kemaslahatan, maka hukumnya sama seperti menggambarkan pokok dan tumbuh-tumbuhan. Kata beliau:\n\nفإذا أوردت عليه حديث: ‌إن ‌أشد ‌الناس ‌عذابًا ‌يوم ‌القيامة ‌المصورون، أو ما في معناه مما ورد في الصحيح، فالذي يغلب على ظني أنه سيقول لك: إن الحديث جاء في أيام الوثنية، وكانت الصور تتخذ في ذلك العهد لسببين: الأول: اللهو، والثاني: التبرك بمثال من ترسم صورته من الصالحين، والأول مما يبغضه الدين، والثاني مما جاء الإسلام لمحوه. والمصور في الحالين شاغل عن الله، أو ممهد للإشراك به؛ فإذا زال هذان العارضان وقصدت الفائدة كان تصوير الأشخاص بمنزلة تصوير النبات والشجر في المصنوعات.\n\nMaksudnya: Telah diriwayatkan hadis: “Sesungguhnya manusia yang paling pedih azabnya pada hari kiamat ialah orang yang mengukir patung” atau hadis sahih lain yang seumpama dengannya. Apa yang menjadi sangkaan yang kuat bagi diriku bahawa beliau akan mengatakan kepada kalian bahawa hadis ini disebutkan pada zaman penyembahan berhala dan patung pada ketika tersebut disiapkan atas dua tujuan iaitu pertama, sekadar bersuka-suka dan kedua, untuk mengambil keberkatan daripada rupa bentuk yang ditiru daripada orang soleh. Tujuan pertama itu merupakan perkara yang dibenci dalam agama, manakala tujuan yang kedua merupakan perkara yang ingin dihapuskan dengan kedatangan ajaran Islam. Orang yang mengukir patung di dalam kedua-dua keadaan tersebut menyibukkan diri dengan selain Allah SWT atau membuka jalan kepada kesyirikan. Justeru apabila hilangnya kedua-dua tujuan tadi dan meniatkan faedah yang baik, maka hukumnya sama seperti menggambarkan tumbuhan dan pokok dalam ukiran.[2]\n\nSeterusnya, Syeikh Yusuf al-Qaradawi dalam kitabnya al-Halal wa al-Haram menyatakan secara jelas pandangan beliau berkaitan gambar bagi makhluk yang mempunyai roh seperti haiwan dan manusia, bahawa:\n\nوإن كانت الصورة لذي روح، وليس فيها ما تقدم من المحظورات: أي لم تكن مما يقدس ويعظم ، ولم يقصد فيها مضاهاة خلق الله، فالذي أراه ، أنها لا تحرم أيضا.\n\nMaksudnya: Sekiranya gambar itu merupakan makhluk yang mempunyai ruh dan tidak mempunyai unsur-unsur keharaman yang telah disebutkan iaitu tidak disucikan dan diagungkan serta tidak pula bertujuan menyaingi ciptaan Allah SWT, maka menurut pandanganku bahawa hukumnya juga tidak haram.[3]\n\nSelain daripada itu, terdapat hadis lain yang memberikan pengecualian terhadap hukum tersebut dalam beberapa keadaan seperti ingin digunakan untuk faedah pembelajaran dan permainan bagi kanak-kanak. Hal ini dengan merujuk kepada hadis yang diriwayatkan daripada Saidatina Aisyah RA bahawa:\n\nكُنْتُ أَلْعَبُ بِالْبَنَاتِ عِنْدَ النَّبِىِّ – صلى الله عليه وسلم – وَكَانَ لِى صَوَاحِبُ يَلْعَبْنَ مَعِى ، فَكَانَ رَسُولُ اللَّهِ – صلى الله عليه وسلم – إِذَا دَخَلَ يَتَقَمَّعْنَ مِنْهُ ، فَيُسَرِّبُهُنَّ إِلَىَّ فَيَلْعَبْنَ مَعِى.\n\nMaksudnya: Aku pernah bermain patung permainan ketika tinggal bersama Nabi SAW, sedangkan aku memiliki beberapa sahabat yang biasa bermain bersamaku. Maka, ketika Rasulullah SAW masuk dalam rumah, sehabat-sahabat aku itu pun bersembunyi dari Baginda. Lalu Baginda SAW menyerahkan mainan padaku satu demi satu lantas mereka pun bermain bersamaku.\n\nRiwayat al-Bukhari\n\nBagi perbahasan lanjut berkaitan perkara ini, sila rujuk Al-Kafi #1331: Hukum Menyimpan Patung Permainan Kanak-Kanak dimana perbahasan berkaitan keharusannya telah dibahaskan dengan terperinci.\n\nKesimpulan\n\nOleh yang demikian, hukum perbuatan menukar wajah kepada gambar patung dengan menggunakan artificial intelligence (A.I) adalah harus dan dibolehkan selagimana tidak melakukan perkara yang bercanggah dengan syarak. Oleh yang demikian, kami menetapkan keharusan dengan beberapa garis panduan terhadap perbuatan ini seperti berikut:\n\nGambar yang dihasilkan tersebut hanya berbentuk patung mainan atau miniatur dan tidak digunakan bagi ukiran patung sebenar.\nHendaklah gambar tersebut tidak menimbulkan fitnah atau syak yang menyebabkan pelakunya akan dituduh dengan tuduhan yang tidak baik.\nHendaklah gambar tersebut tidak mengaibkan, mempamerkan aurat, menjatuhkan maruah dan seumpamanya.\nTujuan gambar tersebut dihasilkan adalah tujuan sekadar untuk berhibur serta bukan berniat jahat seperti menjatuhkan orang lain, mencari perhatian orang ramai untuk ujub dan seumpamanya.\n\nOleh itu, hukum perbuatan penghasilan imej yang berbentuk patung daripada wajah yang sebenar ini diharuskan selagimana mengikut kepada garis panduan yang ditetapkan di atas.\n\nWaallahu a’lam.\n\n \n\nRujukan: \n\n[1] Mulla ‘Ali Qari, Mirqat al-Mafatih Syarh Misykat al-Masabih, (Beirut: Dar al-Fikr, Lubnan), jld. 7, hlmn. 2852.\n\n[2] Muhammad Rasyid Ridha, Majallat al-Manar, (t.tp: tp, 1431H), jld. 7, hlmn. 34.\n\n[3] Yusuf al-Qaradawi, al-Halal wa al-Haram fi al-Islam, (Kaherah: Maktabah Wahbah, 2012), jld. 1, hlmn. 130-131."
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6358-irsyad-hukum-siri-ke-929-hukum-wanita-menyertai-misi-flotila-menghantar-bantuan-ke-palestin",
      "article-header": "IRSYAD HUKUM SIRI KE-929: HUKUM WANITA MENYERTAI MISI FLOTILA MENGHANTAR BANTUAN KE PALESTIN\n 08 SEPTEMBER 2025  WAN AHMAD NAQIUDDIN JUMLAH PAPARAN: 15898",
      "article-details": "SOALAN\n\nAssalamualaikum SS Mufti. Saya nak tanya berkenaan hukum wanita yang terlibat dalam dalam Global Sumud Flotila ke Palestin bagi misi menghantar bantuan makanan, ubat-ubatan dan seumpamanya?\n\nRINGKASAN JAWAPAN\n\nPada asasnya, hukum bagi wanita keluar berjihad di luar negaranya adalah tidak wajib. Namun begitu, pada zaman hari ini terdapat keperluan dan hajat yang memerlukan penglibatan wanita contohnya dalam membantu wanita lain yang berada dalam keadaan peperangan. Oleh yang demikian, sumbangan dan peranan mereka dalam pelbagai aspek yang lain dalam membantu kejayaan sesuatu misi jihad merupakan suatu perkara yang dituntut dan terpuji. Hal ini dengan berdasarkan garis panduan dan syarat-syarat yang telah ditetapkan oleh syarak. Oleh yang demikian, hukum penyertaan wanita dalam flotila ini adalah harus dan tidak salah untuk terlibat. Lebih-lebih lagi dalam situasi rakyat Palestin yang cukup terdesak dalam mengharapkan pertolongan dan bantuan daripada sesiapa pun yang sanggup menempuhi cabaran.\n\nWaallahu a’lam.\n\nHURAIAN JAWAPAN\n\nAlhamdulillah, segala puji bagi Allah SWT Tuhan semesta alam, selawat serta salam ke atas junjungan teragung Nabi Muhammad SAW dan ke atas ahli keluarga serta mereka yang mengikuti jejak langkah Baginda SAW hingga ke hari Kiamat.\n\nJihad di jalan Allah SWT merupakan sesuatu perbuatan yang agung dan mulia serta dijanjikan dengan ganjaran yang sangat besar. Oleh yang demikian, setiap daripada kalangan orang yang beriman sentiasa mencari peluang untuk berjihad bagi memperoleh keredaan Allah SWT dan ganjaran yang dijanjikan tersebut. Firman Allah SWT:\n\nإِنَّ اللَّهَ اشْتَرَىٰ مِنَ الْمُؤْمِنِينَ أَنفُسَهُمْ وَأَمْوَالَهُم بِأَنَّ لَهُمُ الْجَنَّةَ ۚ يُقَاتِلُونَ فِي سَبِيلِ اللَّهِ فَيَقْتُلُونَ وَيُقْتَلُونَ ۖ وَعْدًا عَلَيْهِ حَقًّا فِي التَّوْرَاةِ وَالْإِنجِيلِ وَالْقُرْآنِ ۚ وَمَنْ أَوْفَىٰ بِعَهْدِهِ مِنَ اللَّهِ ۚ فَاسْتَبْشِرُوا بِبَيْعِكُمُ الَّذِي بَايَعْتُم بِهِ ۚ وَذَٰلِكَ هُوَ الْفَوْزُ الْعَظِيمُ ‎﴿١١١﴾‏\n\nMaksudnya: Sesungguhnya Allah telah membeli dari orang-orang yang beriman akan jiwa mereka dan harta benda mereka dengan (balasan) bahawa mereka akan beroleh Syurga, (disebabkan) mereka berjuang pada jalan Allah maka (di antara) mereka ada yang membunuh dan terbunuh. (Balasan Syurga yang demikian ialah) sebagai janji yang benar yang ditetapkan oleh Allah di dalam (Kitab-kitab) Taurat dan Injil serta Al-Quran; dan siapakah lagi yang lebih menyempurnakan janjinya daripada Allah? Oleh itu, bergembiralah dengan jualan yang kamu jalankan jual-belinya itu, dan (ketahuilah bahawa) jual-beli (yang seperti itu) ialah kemenangan yang besar.\n\n(Surah al-Taubah: 111)\n\nOleh yang demikian, terdapat juga golongan daripada kalangan wanita yang ingin turut serta dalam berjihad di jalan Allah SWT. Khususnya apabila pada hari ini isu Palestin yang kini berada di tahap yang paling genting dan terdesak dalam sejarah konfliknya. Ia sekaligus menggerakkan sesetengah golongan wanita untuk terlibat secara langsung dalam pelbagai usaha untuk menghulurkan bantuan kepada saudara di sana.\n\nPada asasnya hukum wanita terlibat dalam jihad peperangan adalah tidak diwajibkan. Hal ini kerana terdapat tujuh syarat yang ditetapkan oleh para ulama yang antaranya mestilah berjantina lelaki dan tidak diwajibkan ke atas wanita. Imam Abu Syuja’ dalam kitabnya Matn al-Ghayah wa al-Taqrib menyebutkan bahawa:\n\n‌وشرائط ‌وجوب ‌الجهاد سبع خصال: الإسلام والبلوغ والعقل والحرية والذكورة والصحة والطاقة على القتال.\n\nMaksudnya: Syarat-syarat kewajipan jihad ada tujuh perkara: Islam, baligh, berakal, merdeka, lelaki, sihat dan berkemampuan untuk berperang.[1]\n\nDalam hal ini, Imam Sulaiman al-Bujairimi menerangkan bahawa syarat wajib berjihad hanya kepada lelaki disebabkan oleh beberapa faktor. Antaranya ialah keadaan fizikal diri mereka yang lemah. Selain daripada itu, Allah SWT memerintahkan jihad dalam surah al-Anfal, ayat 65 kepada golongan lelaki sahaja dan tidak termasuk golongan wanita. Begitu juga hadis yang diriwayatkan daripada Saidatina Aisyah RAnha apabila beliau bertanya kepada Rasulullah SAW tentang jihad, maka jawab Baginda SAW bahawa jihad yang afdal bagi mereka ialah haji yang mabrur. Kata beliau:\n\n(و) الْخَامِسَة (الذُّكُورَة) فَلَا جِهَاد على امْرَأَة لِضعْفِهَا وَلقَوْله تَعَالَى {يَا أَيهَا النَّبِي حرض الْمُؤمنِينَ على الْقِتَال} وَإِطْلَاق لفظ الْمُؤمنِينَ ينْصَرف للرِّجَال دون النِّسَاء وَالْخُنْثَى كَالْمَرْأَةِ وَلقَوْله صلى الله عليه وسلم لعَائِشَة وَقد سَأَلته فِي الْجِهَاد لَكِن أفضل الْجِهَاد حج مبرور.\n\nMaksudnya: Syarat kelima, lelaki. Oleh yang demikian, tiada kewajipan jihad terhadap wanita kerana keadaan fizikal mereka yang lemah. Selain itu, berdasarkan firman Allah SWT: “Wahai Nabi, peransangkanlah orang-orang yang beriman itu untuk berperang.” (Surah al-Anfal: 65) yang mana lafaz al-mu’minin merujuk kepada kaum lelaki dan tidak kepada wanita, begitu juga khunsa yang hukumnya sama seperti wanita. Disamping hadis yang diriwayatkan daripada Saidatina Aisyah RAnha bahawa apabila beliau bertanya kepada Rasulullah SAW tentang jihad, maka jawab Baginda SAW bahawa jihad yang afdal bagi mereka ialah haji yang mabrur.[2]\n\nNamun begitu, hal ini adalah dari sudut hukum kewajipan jihad dalam bentuk peperanagn mengangkat senjata. Adapun dalam Sirah Nabawiyyah dapat dilihat penglibatan kaum wanita di medan jihad walaupun bukan berperang mengangkat senjata secara langsung terhadap musuh. Hal ini dapat dilihat dalam banyak hadis yang meriwayatkan peranan wanita dalam peperangan contohnya disebut dalam bab dalam Sahih al-Bukhari. Antaranya hadis yang diriwayatkan oleh Anas Ibn Malik bahawa:\n\nلَمَّا كانَ يَوْمُ أُحُدٍ، انْهَزَمَ النَّاسُ عَنِ النبيِّ صَلَّى اللهُ عليه وسلَّمَ، قالَ: وَلقَدْ رَأَيْتُ عَائِشَةَ بنْتَ أَبِي بَكْرٍ، وَأُمَّ سُلَيْمٍ وإنَّهُما لَمُشَمِّرَتَانِ، أَرَى خَدَمَ سُوقِهِما تَنْقُزَانِ القِرَبَ، وَقالَ غَيْرُهُ: تَنْقُلَانِ القِرَبَ علَى مُتُونِهِمَا، ثُمَّ تُفْرِغَانِهِ في أَفْوَاهِ القَوْمِ، ثُمَّ تَرْجِعَانِ فَتَمْلَآَنِهَا، ثُمَّ تَجِيئَانِ فَتُفْرِغَانِهَا في أَفْوَاهِ القَوْمِ.\n\nMaksudnya: Pada hari perang Uhud berlaku, pasukan kaum Muslim mundur daripada Nabi SAW, aku (Anas RA) melihat Saidatina ‘Aisyah binti Abu Bakar dan Ummu Sulaim sedang sibuk dalam keadaan menyinsing pakaian mereka. Aku melihat gelang-gelang kakinya pada betisnya masing-masing. Orang yang lain pula berkata: Kedua-duanya mengangkat qirab (sejenis bekas air) di atas belakang masing-masing dan memberi minum pasukan muslimin. Setelah itu, kedua-duanya pergi mengambil air dan memenuhi bekas air masing-masing, kemudian memberi minum kepada pasukan muslim lagi.\n\n(Riwayat al-Bukhari)\n\nBerdasarkan hadis ini, Ibn Battal menyebutkan dalam syarahanya bahawa hal ini menunjukkan kaum wanita juga terlibat dalam peperangan dengan peranan yang berbeza daripada kaum lelaki iaitu antaranya ialah memberi minum kepada para pejuang dan merawat golongan yang tercedera dari kalangan mereka.[3] Hal yang sama juga disebutkan oleh Ibn Rusyd bahawa:\n\nفي غزو النساء قال مالك: كان النساء يخرجن مع رسول الله صلى الله عليه وسلم في غزوه يسقين الماء، ويداوين الجرحى. قال محمد بن رشد: ‌لا ‌خلاف ‌في ‌جواز ‌خروج ‌النساء ‌في ‌الغزو مع الجيش المأمون ليخدمن الغزاة.\n\nMaksudnya: Berkaitan penglibatan wanita dalam peperangan, Imam Malik berkata: Dahulu kaum wanita keluar berjihad di medan peperangan bersama Rasulullah SAW dengan memberi minum dan merawat tentera yang tercedera. Muhammad Ibn Rusyd berkata: Tiada khilaf dalam keharusan kaum wanita keluar berjihad bersama para tentera bagi memberikan khidmat kepada mereka.[4]\n\nOleh yang demikian, hal ini jelas menunjukkan bahawa walaupun kaum wanita tidak terlibat dalam mengangkat senjata dalam peperangan jihad, namun begitu peranan mereka tidak kurang pentingnya dalam memastikan kejayaan sesuatu misi jihad yang dilancarkan. Apatah lagi apabila melibat maslahah yang lebih besar, maka didahulukan maslahah yang umum berbanding maslahah yang khusus berdasarkan kaedah yang menyebutkan bahawa:\n\nاعتبارُ المصلحَةِ العامَّةِ مُقدَّمٌ على اعتبارِ المصلحَةِ الخاصَّةِ\n\nMaksudnya: Mengambil kira maslahah yang bersifat umum lebih didahulukan daripada meraikan maslahah yang khusus.[5]\n\nDi samping itu, peranan yang dijalankan oleh kaum wanita ini juga dikira sebagai satu bentuk penglibatan secara langsung (mubasyarah) yang mana akan memperoleh ganjaran yang sama seperti golongan yang berjihad di jalan-Nya secara langsung. Ini sepertimana disebutkan oleh Imam Badruddin al-‘Aini bahawa:\n\nقَالَ مُحَمَّد صلى الله عليه وسلم من قتل فِي سَبِيل الله أَو مَاتَ فَهُوَ فِي الْجنَّة. وَفِيه: دلَالَة على أَن من مَاتَ فِي طَرِيق الْجِهَاد من غير مُبَاشرَة ومشاهدة، لَهُ من الْأجر مثل مَا للمباشر، ‌وَكَانَت ‌النِّسَاء ‌إِذا ‌غزون يسقين المَاء ويداوين الكلمى ويصنعن لَهُم طعامهم وَمَا يصلحهم، فَهَذِهِ مُبَاشرَة.\n\nMaksudnya: Nabi Muhammad SAW bersabda bahawa sesiapa yang terbunuh atau meninggal dunia di jalan Allah SWT maka dia akan berada di dalam syurga. Hadis ini menunjukkan kepada bahawa sesiapa yang meninggal dunia di jalan jihad tanpa terlibat secara langsung dan menyaksikan peperangan, baginya juga pahala sama seperti golongan yang terlibat secara langsung. Sesungguhnya apabila golongan kaum wanita terlibat dalam peperangan, peranan mereka ialah memberi minum, merawat tentera yang sakit dan menyediakan makanan serta apa yang melibatkan kemaslahatan mereka. Oleh itu, ia satu bentuk penglibatan secara langsung.[6]\n\nIni juga ditegaskan oleh Syeikh Yusuf al-Qaradawi di dalam kitabnya Fiqh al-Jihad bahawa peranan wanita dalam jihad di zaman moden ini adalah luas dan fleksibel memandangkan jihad tidak lagi hanya berkait dengan kekuatan jasmani semata-mata, tetapi juga memerlukan keupayaan akal yang cerdas dan kemahiran. Bahkan dilihat juga pihak musuh turut memanfaatkan peranan wanita dalam kekuatan ketenteraan mereka bersama dengan kaum lelaki.[7] Maka, seterusnya Syeikh Yusuf al-Qaradawi menyebutkan bahawa:\n\nونحن نعتقد أن المرأة المسلمة -بإيمانها وحماسها وشجاعتها - يمكنها أن تساهم في مساعدة الجيش المسلم المقاتل بأكثر من الإسعاف والتمريض، وقد رأينا من نساء فلسطين من يقدمن أنفسهن فداء في عمليات استشهادية تضرب بها الأمثال.\n\nMaksudnya: Kami berkeyakinan bahawa wanita muslimah, dengan semangat juang dan keberanian mereka, mampu untuk memberikan sumbangan dalam membantu tentera-tentera Islam lebih daripada sekadar memberi pertolongan dan rawatan. Kami telah melihat wanita-wanita di Palestin telah mempertaruhkan nyawa mereka dalam misi-misi syahid yang dapat dijadikan contoh.[8]\n\nSeterusnya, sebagai melengkapkan penjelasan ini disertakan bersama di sini beberapa garis panduan penglibatan wanita dalam usaha jihad seperti yang dilihat pada hari ini. Syarat-syaratnya adalah seperti berikut:\n\nHendaklah melaksanakan peranan yang signifikan selain daripada berperang seperti menyampaikan bantuan makanan, ubat-ubatan serta keperluan asasi yang sangat diperlukan dalam usaha jihad.\nMemastikan keselamatan dan keamanan dalam melaksanakan usaha tersebut terjamin dan dilindungi oleh organisasi yang tersusun dan mempunyai hubungan dengan pihak-pihak yang bertanggungjawab seperti pemerintah dan kerajaan.\nMenutup aurat dan memelihara maruah diri daripada sebarang perkara yang menimbulkan fitnah.\n\nOleh yang demikian, jika syarat-syarat ini dipenuhi maka hukum penglibatan wanita dalam usaha jihad seperti ini adalah harus dan dibenarkan. Justeru, dalam hal ini sokongan dan dokongan harus diberikan kepada para peserta yang terlibat secara sukarela tersebut bagi menjayakan misi jihad yang sangat penting ini.\n\nKesimpulan\n\nKesimpulannya, sememangnya tiada kewajipan ke atas kaum wanita untuk terlibat mengangkat senjata dalam peperangan jihad. Namun begitu, sumbangan dan peranan mereka dalam pelbagai aspek yang lain dalam membantu kejayaan sesuatu misi jihad merupakan suatu perkara yang dituntut dan terpuji seperti yang pernah dilakukan oleh Saidatina Aisyah dan Ummu Sulaim dalam peperangan Uhud. Oleh yang demikian, hukum wanita keluar berjihad berdasarkan situasi dan keadaan mereka yang menepati syarat-syarat yang ditetapkan oleh syarak adalah suatu perkara kebaikan dan mendapat pahala di sisi Allah SWT. Lebih-lebih lagi dalam situasi genting yang dihadapi oleh rakyat Palestin pada ketika ini yang begitu terdesak kepada pertolongan dan bantuan tidak kira daripada siapa jua yang mampu menolong mereka.\n\nWaAllahu a’lam.\n\nRujukan:\n\n[1] Abu Syuja’, Ahmad ibn al-Husain, Matn al-Ghayah wa al-Taqrib, (Beirut: ‘Alam al-Kutub, 1431H), hlmn. 40.\n\n[2] Al-Bujairimi, Sulaiman ibn Muhammad, Hasyiah al-Bujairimi ‘ala al-Khatib, (Beirut: Dar al-Fikr, 1995), jld. 4, hlmn. 252.\n\n[3] Ibn Battal, Sharh Sahih al-Bukhari, (Riyadh: Maktabah al-Rusyd, 2003), jld. 5, hlmn. 77.\n\nكان النساء يشهدن المشاهد مع رسول الله ويسقين المقاتلة ويداوين الجراح.\n\n[4] Ibn Rusyd, Abu al-Walid Muhammad ibn Ahmad, al-Bayan wa al-Tahsil, (Beirut: Dar al-Gharb al-Islami, 1988), jld. 17, hlmn. 560.\n\n[5] Abdullah al-Jadi’, Taysir Ilm Usul al-Fiqh, (Beirut: Muassasah al-Rayyan, 1997), hlmn. 339.\n\n[6] Al-Aini, Badruddin, ‘Umdat al-Qari Sharh Sahih al-Bukhari, (Beirut: Dar al-Fikr, 1431H), jld. 14, hlmn. 88.\n\n[7] Yusuf al-Qaradawi, Fiqh al-Jihad: Dirasah Muqaranah li Ahkamih wa Falsafatihi fi Daw al-Quran wa al-Sunnah, (Kaherah: Maktabah Wahbah, 2009), jld. 1, hlmn. 140-141.\n\nدور المرأة في الحرب الحديثة\n\nعلى أن هنا ملحظا ينبغي أن تنبه عليه، وهو أن الحرب الحديثة لم تعد تقتضي من اللياقة البدنية، والقدرة على احتمال المشقات ما كانت تتطلبه الحروب قديما. فمعظم الحرب الآن تعتمد على آليات ومعدات، يحتاج استخدامها إلى استعمال العقل أكثر من استعمال البدن، وهنا يمكن أن تقوم المرأة المدربة المتعلمة مقام الرجل. وهذا ما جعل دولة العدو الصهيوني تستخدم في جيشها النساء بجوار الرجال.\n\n[8] Ibid."
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6357-irsyad-hukum-siri-ke-928-hukum-beli-barang-kemas-pakai-dulu-bayar-kemudian",
      "article-header": "IRSYAD HUKUM SIRI KE-928: HUKUM BELI BARANG KEMAS PAKAI DULU, BAYAR KEMUDIAN\n 03 SEPTEMBER 2025  MUHAMMAD FITRI NAIM BIN ROSLAN JUMLAH PAPARAN: 7139",
      "article-details": "Soalan\n\nAssalamualaikum, saya ada soalan berkenaan sebahagian kedai emas yang menawarkan pembelian barang kemas secara pakai dulu, bayar kemudian secara ansuran. Adakah perkara ini diharuskan? Mohon pencerahan.\n\nRingkasan Jawapan\n\nHukum membeli emas perhiasan secara pakai dulu bayar kemudian secara ansuran daripada kedai emas adalah diharuskan berdasarkan pandangan sebahagian ulama yang mengatakan bahawa emas perhiasan tidak dikira sebagai item ribawi.\n\nNamun, mereka yang ingin memilih pandangan jumhur yang berpendapat bahawa barang perhiasan emas termasuk dalam kategori item ribawi dan ingin keluar daripada khilaf untuk mengambil jalan berhati-hati dan selamat, maka boleh menggunakan alternatif berikut untuk membayar secara ansuran dan mendapatkan terus barang kemas:\n\nPembelian menggunakan kad kredit islamik kerana ia dianggap tunai.\nMembuat pinjaman daripada pihak lain kemudian membeli emas secara tunai.\n\nJika pembelian emas perhiasan itu menggunakan kad kredit konvensional, pinjaman tidak patuh syariah atau mana-mana instrumen yang mengandungi unsur riba, maka hukumnya adalah haram.\n\nHuraian Jawapan\n\nAlhamdulillah, segala puji bagi Allah SWT Tuhan semesta alam, selawat serta salam ke atas junjungan teragung Nabi Muhammad SAW dan ke atas ahli keluarga serta mereka yang mengikuti jejak langkah Baginda SAW hingga ke hari Kiamat.\n\nEmas merupakan salah satu item ribawi yang tertakluk kepada beberapa syarat-syarat khusus apabila ingin dijual dengan item ribawi seperti wang ringgit. Perkara ini dijelaskan dalam sebuah hadis yang diriwayatkan oleh ‘Ubadah Bin al-Somit RA bahawa Nabi Muhammad saw bersabda:\n\nالذَّهَبُ بالذَّهَبِ، والْفِضَّةُ بالفِضَّةِ، والْبُرُّ بالبُرِّ، والشَّعِيرُ بالشَّعِيرِ، والتَّمْرُ بالتَّمْرِ، والْمِلْحُ بالمِلْحِ، مِثْلًا بمِثْلٍ، سَواءً بسَواءٍ، يَدًا بيَدٍ، فإذا اخْتَلَفَتْ هذِه الأصْنافُ، فَبِيعُوا كيفَ شِئْتُمْ، إذا كانَ يَدًا بيَدٍ\n\nMaksudnya: “Emas dijual dengan emas, perak dengan perak, gandum dengan gandum, barli dengan barli, tamar dengan tamar, garam dengan garam, timbangan dan beratnya mesti sama, dibayar secara serta-merta (bukan bertangguh). Namun, jika jenis dan kategori barangnya berbeza, maka berjual belilah mengikut yang kamu kehendaki dengan syarat mesti diserahkan secara lani (on the spot)”.\n\n(Riwayat Muslim)\n\nHadis ini menjelaskan salah satu syarat yang wajib dipenuhi dalam pembelian emas dengan wang iaitu jual beli dan penyerahan kedua-dua item tersebut mesti berlaku secara lani dan tidak dibenarkan untuk berlaku secara bertangguh. Oleh itu, pada asasnya pembelian emas dengan wang yang mana kedua-dua merupakan item ribawi yang sama illah secara ansuran adalah haram. Perkara ini disepakati oleh para ulama bagi emas jongkong, syiling dan dinar. Untuk bacaan lanjut, sila rujuk artikel Al-Kafi #1817: Hukum Membeli Emas Secara Ansuran.\n\nWalau bagaimanapun, para ulama berbeza pendapat berkenaan emas perhiasan atau emas yang telah ditempa adakah ia dikira sebagai item ribawi atau tidak.\n\nPendapat pertama: Jumhur ulama berpandangan bahawa emas dan perak adalah item ribawi walaupun emas perhiasan dan pembentukan emas itu menjadi perhiasan tidak memberi kesan kepada hukum tersebut.[1] Di sisi mereka, emas yang telah ditempa tetap tertakluk kepada hukum-hakam jual beli sorof.\nPendapat kedua: Ibn al-Qayyim dan guru beliau Ibn Taimiyah berpandangan bahawa emas perhiasan tidak dikira sebagai item ribawi kerana ia sudah tidak berfungsi sebagai medium pertukaran. Oleh itu, pertukaran emas perhiasan dengan wang tidak tertakluk kepada hukum riba.[2] [3] Syeikh Taqi Uthmani juga memilih pandangan bahawa pembelian emas perhiasan dengan wang secara bertangguh adalah diharuskan dengan syarat mestilah dijual dengan harga semasa akad dilakukan.[4]\n\nPendapat kedua ini juga difatwakan oleh Jabatan Fatwa Mesir (Dar al-Ifta’ al-Misriyyah)[5] dan juga selari dengan keputusan oleh Muzakarah Jawatankuasa Fatwa Majlis Kebangsaan Bagi Hal Ehwal Ugama Islam Malaysia Kali Ke-96 yang bersidang pada 13-15 Oktober 2011 telah membincangkan mengenai Parameter Pelaburan Emas. Muzakarah telah membuat keputusan:\n\n“Syarat-syarat khusus jual beli emas yang bercirikan item ribawi khas bagi emas jongkong dan syiling emas. Syarat ini tidak termasuk barang perhiasan emas kerana ia telah terkeluar daripada illah ribawi”.[6]\n\nBerdasarkan penjelasan di atas, boleh disimpulkan bahawa hukum pembelian emas perhiasan secara “pakai dulu bayar kemudian” iaitu dengan membeli secara ansuran daripada kedai emas adalah diharuskan berdasarkan pandangan sebahagian ulama yang menyatakan bahawa emas bukan item ribawi. Oleh itu, jual beli emas perhiasan tidak terikat dengan syarat pertukaran item ribawi.\n\nPembelian secara ansuran menggunakan kad kredit pula islamik pula adalah diharuskan menurut kedua-dua pandangan kerana ia dianggap tunai dan tidak melanggar syarat pertukaran item ribawi iaitu penyerahan secara lani. Hal ini berdasarkan keputusan Muzakarah Jawatankuasa Fatwa Majlis Kebangsaan Bagi Hal Ehwal Ugama Islam Malaysia mengenai Parameter Pelaburan Emas  :\n\n“Pembayaran melalui kad kredit masih lagi dianggap tunai kerana pihak penjual akan mendapatkan harga jualan secara penuh dari pihak yang mengeluarkan kad kredit tersebut. Hutang yang berlaku, jika ada, adalah di antara pemegang kad dengan pengeluar kad dan bukannya dengan penjual barangan. Status tunai ini masih lagi diterima secara urufnya oleh penjual walaupun pada hakikatnya pihak penjual akan menerima secara fizikal atau dimasukkan ke dalam akaunnya beberapa hari selepas transaksi berlaku.”[7]\n\nManakala pembelian emas perhiasan menggunakan kad kredit konvensional, pinjaman tidak patuh syariah atau mana-mana instrumen yang mengandungi unsur riba adalah diharamkan.\n\nKesimpulan\n\ni. Hukum membeli emas perhiasan secara pakai dulu bayar kemudian secara ansuran daripada kedai emas adalah diharuskan berdasarkan pandangan sebahagian ulama yang mengatakan bahawa emas perhiasan tidak dikira sebagai item ribawi.\n\nii. Namun, mereka yang ingin memilih pandangan jumhur yang berpendapat bahawa barang perhiasan emas termasuk dalam kategori item ribawi dan ingin keluar daripada khilaf untuk mengambil jalan berhati-hati dan selamat, maka boleh menggunakan salah satu alternatif berikut untuk membayar secara ansuran dan mendapatkan terus barang kemas:\n\nPembelian menggunakan kad kredit islamik kerana ia dianggap tunai.\nMembuat pinjaman daripada pihak lain kemudian membeli emas secara tunai.\n\nJika pembelian tersebut melibatkan pinjaman daripada syarikat kredit yang tidak patuh syariah atau mana-mana pinjaman yang mengandungi riba, maka hukumnya adalah haram.\n\nWaAllahua’lam\n\n \n\nRujukan: \n\n[1] Wizarah al-Auqaf wa al-Shu’un al-Islamiyyah, al-Mausu‘ah al-Fiqhiyyah al-Kuwaitiyyah, (Mesir: Dar al-Safwah, t.t), jld. 28 hlmn. 102.\n\nويتعلق بالصياغة جملة من الأحكام:\n\n4 - منها: ذهب جمهور الفقهاء إلى عدم اعتبار الصياغة في بيع ‌الذهب بالذهب والفضة بالفضة، فيشترط في جواز بيعها التماثل في وزن ‌المصوغ فيجب أن يساوي ‌المصوغ غير ‌المصوغ في الوزن.\n\n[2] Muhammad bin Abu Bakar Ibn Qayyim al-Jauziyyah, I’lam al-Muwaqqi’in ‘an Rabb al-‘Alamin, (Arab Saudi: Dar Ibn al-Jauzi, 1423H), jld. 3, hlmn. 407.\n\nأن ‌الحلية ‌المُباحة ‌صارت بالصّنعة المباحة من جنس الثياب والسلع، لا من جنس الأثمان، ولهذا لم تجب فيها الزكاة، فلا يجري الربا بينها وبين الأثمان كما لا يجري بين الأثمان وبين سائر السلع\n\n[3] Ahmad bin Abdul Halim Ibn Taimiyah, Tafsir Ayat Asykalat ‘ala Kathir min al-‘Ulama’ (Riyad, Maktabah al-Rusyd, 1417) Jld. 2 Hlm. 623-624\n\nوجمهور العلماء يقولون هو لم يدخل في ذلك الحلية المباحة بل لا زكاة فيها فكذلك الحلية المباحة لم تدخل في نصوص الربا فإنها بالصيغة المباحة صارت من جنس الثياب والسلع لا من جنس الأثمان فلهذا لم يجب فيها زكاة الدنانير والدراهم ولا يحرم بيعها بالدنانير والدراهم.\n\n[4] Muhammad Taqi Uthmani, Fiqh al-Buyu‘ ‘ala al-Mazahib al-’Arba‘ah, (Karachi: Maktabah Ma‘arif al-Quran, 2015) jld. 2 hlmn. 763.\n\nأما الموقف الثالث الذي رجحته ورجحه كثير من علماء شبه القارة الهندية والذى ذكرت أدلته فيما سبق على مذهب الإمام محمد رحمه الأ تعالى، فأنه يجوز شراء حلي الذهب والفضة بالنقود الورقية نسيئة بشرط أن يكون سعر يوم العقد ولا يُشترط فيه التقابض، بل لا يُشترط قبض الحلي الحقيقي وإنما يكفي تعيين الحلي لأنه النقود الورقية في حكم الفلوس في أحكام الصرف فقط وشراء الحلي بالفلوس لا يشترط فيه التقابض عند الحنفية بل يكفى تعيين الحلي.\n\n[5] Rujuk: https://www.dar-alifta.org/ar/fatawa/13702/%D8%B4%D8%B1%D8%A7%D8%A1-%D9%88%D8%A8%D9%8A%D8%B9-%D8%A7%D9%84%D8%B0%D9%87%D8%A8-%D8%A8%D8%A7%D9%84%D8%AA%D9%82%D8%B3%D9%8A%D8%B7\n\n[6] Rujuk: http://e-smaf.islam.gov.my/e-smaf/index.php/main/mainv1/fatwa/pr/10283\n\n[7] Rujuk: http://e-smaf.islam.gov.my/e-smaf/index.php/main/mainv1/fatwa/pr/10283"
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6355-irsyad-hukum-siri-ke-927-benarkah-hanya-kawasan-utama-masjid-sahaja-yang-tidak-dibenar-wanita-haid-untuk-duduk",
      "article-header": "IRSYAD HUKUM SIRI KE-927: BENARKAN HANYA KAWASAN UTAMA MASJID SAHAJA YANG TIDAK DIBENARKAN WANITA HAID UNTUK DUDUK?\n 29 OGOS 2025  AL-HAFIZ BIN ISHAK JUMLAH PAPARAN: 5970",
      "article-details": "Soalan\n\nAssalamualaikum, ada pendapat yang menyatakan bahawa kawasan yang tidak dibenarkan untuk wanita dalam keadaan haid duduk hanyalah kawasan utama masjid, manakala kawasan seperti beranda pula dibenarkan. Mohon penjelasan mengenai perkara ini.\n\nRingkasan Jawapan\n\nKawasan larangan bagi wanita yang sedang haid untuk berada di masjid bukan sahaja terbatas kepada ruang solat utama, bahkan turut merangkumi semua bahagian yang bersambung dengannya, seperti beranda yang dihukumkan sebagai sebahagian daripada masjid. Oleh itu, wanita dalam keadaan haid tidak dibenarkan berada di kawasan-kawasan tersebut. Namun demikian, syariat memberi pengecualian dalam situasi darurat seperti seseorang yang berjunub dan berada di dalam masjid tetapi tidak dapat keluar kerana ancaman bahaya, maka diharuskan baginya untuk tetap berada di dalam masjid sehingga keadaan kembali selamat. Demikianlah amalan yang dilakukan oleh ramai wanita Islam sebagaimana dapat kita saksikan di banyak negara Islam.\n\nHuraian Jawapan\n\nMenurut Syeikh Murtada al-Zabidi perkataan masjid (مَسْجِد) dalam bahasa Arab merujuk kepada nama bagi tempat bersujud. Manakala al-Zajjaj pula mengatakan masjid ialah semua tempat yang dilakukan ibadat di dalamnya[1]. Manakala dari sudut bahasa pula masjid bermaksud semua tempat permukaan bumi berdasarkan sabda Nabi SAW:\n\nوَجُعِلَتْ لِيَ الأَرْضُ مَسْجِدًا وَطَهُورًا\n\nMaksudnya: “Dijadikan bagiku bumi ini sebagai masjid (tempat bersujud)”\n\n(Riwayat al-Bukhari)\n\nNamun kemudian ‘uruf mengkhususkan masjid sebagai tempat yang disediakan bagi mengerjakan sembahyang lima waktu[2].\n\nMenurut pandangan ulama mazhab Syafi'i, syarat bagi sesebuah tempat diiktiraf sebagai masjid adalah apabila orang yang mewakafkan tanah tersebut melafazkan niatnya untuk membina masjid. Sekiranya bangunan itu dibina dalam bentuk masjid atau bentuk lain, dan kemudiannya diizinkan untuk orang ramai bersolat di dalamnya, ia tetap tidak akan diiktiraf sebagai masjid kerana wakaf tersebut mestilah dilafazkan secara jelas[3].\n\nSelain daripada kawasan utama masjid, para ulama turut membincangkan mengenai kawasan yang berada di tepi masjid yang dikenali dengan istilah rahbah dan harim. Secara bahasa, rahbah merujuk kepada kawasan yang lapang, dan dalam konteks masjid, rahbah merujuk kepada beranda masjid. Imam Ibn Hajar al-Asqalani, mendefinisikan rahbah sebagai:\n\nهِيَ بِنَاء يَكُون أَمَام بَاب الْمَسْجِد غَيْر مُنْفَصِل عَنْهُ، هَذِهِ رَحَبَة الْمَسْجِد\n\nMaksudnya: “Bangunan yang berada di depan pintu masjid yang tidak terpisah dari masjid, inilah makna rahbah masjid[4].”\n\nMenurut ulama mazhab Syafi’i, mana-mana kawasan yang bersambung dengan masjid, seperti beranda (rahbah), turut dihukumkan sebagai masjid. Oleh itu, wanita yang sedang haid tidak dibenarkan berada di kawasan tersebut. Dalam menjelaskan status rahbah masjid, Syeikh Ismail Zain menyatakan:\n\nإذا كانت الرحبة ملحقة بالمسجد بوقف أو عرف فلها حينئذ حكم المسجد وإن لم تكن ملحقة به في ذلك بأن كانت للارتفاق التابع للمسجد فليس لها حينئذ حكم المسجد\n\nMaksudnya: “Jika beranda itu bersambung dengan masjid dengan wakaf atau adat, maka ia sama seperti hukum masjid dan jika ia tidak bersambung dengannya seperti kawasan yang bersebelahan dengan masjid, maka ia tidak dihukumkan sebagai masjid[5].”\n\nManakala, harim ialah tempat yang disediakan untuk membuang sampah masjid atau tempat membuang air atau sebagainya. Oleh itu wajib ke atas orang yang ingin mewakafkan masjid untuk membezakan antara ruhbah dan harim[6]. Syeikh Zainuddin al-Malibari menjelaskan makna harim seperti berikut:\n\nوهو موضع اتصل به وهيىء لمصلحته كانصباب ماء ووضع نعال\n\nMaksudnya: “Harim adalah tempat yang bersambung dengan masjid dan difungsikan untuk kemaslahatan masjid seperti membuang air dan meletakkan selipar.[7]”\n\nBerkenaan dengan harim ia tidak dianggap sebahagian daripada masjid kerana ia merupakan kawasan kaki lima. Hal ini sebagaimana yang dijelaskan oleh Imam al-Nawawi:\n\nحريم المسجد لا يثبت له حكم المسجد في صحة الاعتكاف فيه، وتحريم المكث فيه على الجنب\n\nMaksudnya: “Harim masjid tidak dihukumkan seperti masjid dalam bab sahnya i’tikaf di dalamnya, dan larangan duduk di dalamnya ketika dalam keadaan berhadas[8].”\n\nSecara umumnya, hukum wanita yang sedang haid memasuki masjid adalah haram menurut majoriti ulama. Perkara ini telah dibincangkan secara terperinci oleh Jabatan Mufti Wilayah Persekutuan dalam artikel bertajuk Al-Kafi #906: Hukum Wanita Haidh Masuk Ke Masjid. Larangan tersebut berasaskan sabda Nabi SAW:\n\nإِنَّ الْمَسْجِدَ لاَ يَحِلُّ لِجُنُبٍ وَلاَ لِحَائِضٍ\n\nMaksudnya: “Sesungguhnya masjid tidak halal untuk dimasuki oleh orang yang berjunub dan wanita yang sedang dalam keadaan haid.”\n\n(Riwayat Abu Daud)\n\nNamun begitu, syariat memberi pengecualian dalam keadaan darurat; contohnya apabila seseorang yang berjunub berada di dalam masjid tetapi tidak dapat keluar kerana ancaman bahaya, maka diharuskan baginya untuk kekal berada di dalam masjid sehingga keadaan kembali selamat.\n\nKesimpulannya, kawasan larangan bagi wanita yang sedang haid untuk berada di masjid bukan sahaja terbatas kepada ruang solat utama, bahkan turut merangkumi semua bahagian yang bersambung dengannya, seperti beranda, yang dihukumkan sebagai sebahagian daripada masjid. Oleh itu, wanita dalam keadaan haid tidak dibenarkan berada di kawasan-kawasan tersebut. Namun demikian, syariat memberi pengecualian dalam situasi darurat seperti seseorang yang berjunub dan berada di dalam masjid tetapi tidak dapat keluar kerana ancaman bahaya, maka diharuskan baginya untuk tetap berada di dalam masjid sehingga keadaan kembali selamat.\n\nWallahu a'lam\n\n \n\nRujukan: \n\n[1] Muhammad Murtada al-Zabidi, Taj al-Arus min Jawahir al-Qamus (Kuwait, Wizarah al-Insya’ wa al-Anba’, 2001) jld. 8, hlm. 174.\n\n[2] Al-Zarkasyi, I’lam al-Sajid bi Ahkam al-Masajid (Kaherah: al-Majlis al-A’la li al-Syuun al-Islamiyyah, 1996), 28.\n\n[3] Yahya bin Syaraf al-Nawawi, al-Majmu’ Syarh al-Muhazzab, (Kaherah: Idarah al-Tiba’ah al-Muniriyyah, 1347H),\n\nولا يصح الوقف الا بالقول، فإن بنى مسجدا وصلى فيه أو أذن للناس بالصلاة فيه لم يصر وقفا، لانه إزالة ملك على وجه القربة فلم يصح من غير قول مع القدرة كالعتق، وألفاظه ستة: وقفت\n\n[4] Ahmad bin Ali al-Asqalani, Fath al-Bari Syarh Sahih al-Bukhari, (Mesir, Maktabah al-Salafiyyah, 1390H) 13:155\n\n[5] Ismail Usman al-Yamani, Qurrah al-Ain bi Fatawa Ismail al-Zain, (T.tp: Maktabah al-Barakah, t.t), 75.\n\n[6] Sulaiman bin Umar, al-Jamal, Futuhat al-Wahhab bi Taudhih Syarh Manhaj al-Tullab, (Beirut, Dar al-Fikr, t.t), 1 : 549,\n\nوأما الحريم، وهو الموضع المهيأ لطرح نحو القمامات فليس كالمسجد، ويلزم الواقف تمييز الرحبة من الحريم لتعطى حكم المسجد اهـ. شرح م ر\n\n[7] Zain al-Din al-Malibari, Fath al-Mu’in bi Syarh Qurrah al-Ain bi Muhimmah al-Din, (Beirut: Dar Ibn Hazm, t.t), 181.\n\n[8] Yahya bin Syaraf al-Nawawi, al-Majmu’ Syarh al-Muhazzab, (Kaherah: Idarah al-Tiba’ah al-Muniriyyah, 1347H), 6:506."
    },
    {
      "list-title href": "https://www.muftiwp.gov.my/ms/artikel/irsyad-hukum/umum/6347-irsyad-hukum-siri-ke-926-akupuntur-dalam-perspektif-islam-dan-etika-perubatan-di-malaysia",
      "article-header": "IRSYAD HUKUM SIRI KE-926: AKUPUNTUR DALAM PERSPEKTIF ISLAM DAN ETIKA PERUBATAN DI MALAYSIA\n 15 OGOS 2025  IBRAHIM ADHAM JUMLAH PAPARAN: 5199",
      "article-details": "Soalan\n\nAssalamualaikum SS Mufti, baru-baru ini ada tular isu berkenaan bahawa akupuntur merupakan satu rawatan yang kebarangkalian menggunakan sihir. Jadi mohon pencerahan berkenaan isu ini. Terima kasih.\n\nRingkasan Jawapan\n\nHukum rawatan akupunktur dalam Islam secara umumnya adalah harus, tetapi ia perlu diikat dengan beberapa syarat berikut:\n\nTidak mengandungi unsur syirik.\nTidak menggunakan barang atau bahan yang diharamkan.\nDilakukan oleh pakar yang bertauliah.\nTidak memudaratkan pesakit.\nBertujuan untuk merawat dan bukan untuk tujuan yang haram.\n\nPendahuluan\n\nAkupunktur merupakan salah satu kaedah rawatan tradisional Cina yang semakin diterima di seluruh dunia termasuk dalam masyarakat Islam. Akupunktur merupakan satu kaedah rawatan tradisional yang berasal dari China telah mengalami peningkatan penerimaan yang ketara di seluruh dunia.[1] Perubatan ini semakin mendapat perhatian dan telah menimbulkan persoalan mengenai kesesuaiannya dengan prinsip syariah Islam. Adalah menjadi kewajipan bahawa amalan perubatan tersebut selaras dengan syarak dan maqasid Islam agar ia dibenarkan oleh syarak.\n\nAkupunktur melibatkan teknik mencucuk dan memanipulasi jarum filiform yang halus pada titik-titik tertentu pada bahagian badan (titik akupuntur) untuk mengurangkan kesakitan dan ia juga dikenali sebagai meridian.[2] Menurut Tuan Haji Mahadizan Hamzah[3], terdapat lebih kurang 360 titik utama dalam proses melakukan akupuntur. Menurut beliau lagi, rawatan standard akupuntur tidak melibatkan sebarang bacaan sama ada jampi atau mantera tertentu.[4]\n\nMenurut teori perubatan Cina, meridian ini adalah saluran tenaga (qi) yang mengalir dalam tubuh. Apabila aliran qi terganggu, ia boleh menyebabkan penyakit.[5] Dengan menstimulasi titik-titik ini, penggunaan akupunktur bertujuan untuk mengembalikan keseimbangan aliran qi dan seterusnya memulihkan kesihatan. Dari sudut pandang saintifik moden, akupunktur dipercayai merangsang sistem saraf, menyebabkan pembebasan endorfin (penghilang sakit pada badan), dan mempengaruhi fungsi hormon serta imun.\n\nDi Malaysia, perkembangan Perubatan Tradisional dan Komplementari (PT&K) telah melalui proses pembangunan yang sistematik dan berlandaskan dasar kebangsaan sejak tahun 2001. Dasar PT&K yang disemak semula pada tahun 2007 telah menjadi tonggak utama dalam merangka hala tuju dan pelaksanaan perkhidmatan ini di peringkat nasional. Penubuhan Bahagian PT&K (BPTK) di bawah Kementerian Kesihatan Malaysia (KKM) pada tahun 2004 dan pengiktirafan Jemaah Menteri pada tahun 2006 terhadap hospital integrasi menunjukkan komitmen kerajaan untuk menggabungkan PT&K ke dalam sistem kesihatan arus perdana.[6]\n\nMelalui pelaksanaan secara berperingkat, sebanyak 14 buah fasiliti kesihatan kerajaan telah menawarkan perkhidmatan PT&K menjelang tahun 2022. Penstrukturan semula BPTK pada tahun 2013 telah memperkukuh peranan unit ini dalam menyelaras dasar, strategi dan aktiviti berkaitan perkhidmatan PT&K. Pelbagai bentuk rawatan termasuk akupunktur, terapi herba, dan rawatan postnatal telah diperkenalkan di hospital terpilih seiring dengan Pelan Transformasi Penjagaan Tradisional Postnatal yang bermula pada 2018.[7]\n\nKemuncak kepada usaha pemerkasaan sektor ini ialah pewartaan Akta PT&K (Akta 775) pada tahun 2016 dan penguatkuasaan peraturannya mulai tahun 2021, yang menyaksikan proses pendaftaran rasmi pengamal PT&K secara berperingkat di seluruh negara.[8]\n\nSebagai sebahagian daripada usaha memperkasa Perubatan Tradisional dan Komplementari (PT&K) dalam sistem kesihatan negara, Kementerian Kesihatan Malaysia telah menyediakan enam jenis perkhidmatan utama iaitu urutan tradisional, penjagaan tradisional postnatal, akupunktur, terapi herba sebagai rawatan sokongan bagi pesakit kanser, rawatan Shirodhara dan Terapi Basti Luaran.[9]\n\nHuraian Jawapan\n\nDalam konteks Islam, sesuatu amalan perubatan perlu memenuhi beberapa kriteria syarak agar ia diharuskan. Hal ini sebagaimana sabda Nabi SAW:\n\nإِنَّ اللهَ أَنْزَلَ الدَّاءَ وَالدَّوَاءَ، وَجَعَلَ لِكُلِّ دَاءٍ دَوَاءً، فَتَدَاوَوْا، وَلَا تَتَدَاوَوْا بِحَرَامٍ\n\nMaksudnya: “Sesungguhnya Allah SWT menurunkan penyakit dan ubatnya. Dia menjadikan bagi setiap penyakit itu ubat. Oleh itu, berubatlah kamu dan jangan sesekali kamu berubat dengan benda yang haram”.\n\n(Riwayat Abu Daud)\n\nHadis ini menjelaskan bahawa Islam menganjurkan umatnya untuk berubat selagi ia tidak melibatkan penggunaan bahan dan perkara yang haram. Terdapat kaedah fiqh yang menyatakan:\n\nالأصل في الأشياء الإباحة حتى يدل الدليل على التحريم\n\nMaksudnya: “Asal sesuatu perkara adalah harus melainkan terdapat sebarang dalil tentang pengharamannya.”[10]\n\nAsasnya, sesuatu perkara (yang tidak melibatkan ibadah khusus) adalah harus selagi tiada dalil yang mengharamkannya. Hal ini sebagaimana kaedah perubatan akupunktur, secara asalnya adalah diharuskan selagi tidak bercanggah dengan prinsip Islam. Bahkan secara teknikalnya telah terbukti keberkesanan kaedah ini. Menurut keadah fiqh sesuatu perkara yang melibatkan urusan duniawi adalah berdasarkan keberkesanan dalam ujikaji sebagaimana kaedah fiqh seperti berikut:\n\nمَصَالِحُ الدُّنْيَا وَمَفَاسِدُهَا تُعْرَفُ بِالتَّجَارِبِ وَالْعَادَاتِ\n\nMaksudnya: “Kebaikan dan kerosakan yang melibatkan urusan duniawi hanya akan diketahui daripada tajarrub (pengalaman, eksperimen) dan adat.”[11]\n\nKeharusan suatu amalan perubatan ditentukan oleh beberapa aspek utama seperti berikut:\n\nPertama, sumber rawatan mestilah bersih (halal) dan tidak mengandungi unsur-unsur yang diharamkan, seperti alkohol atau bahan-bahan yang berasal daripada haiwan yang tidak disembelih mengikut syarak.\n\nSabda Rasulullah SAW yang diriwayatkan daripada Abu Hurairah RA:\n\nنَهَى رَسُولُ اللهِ صَلَّى اللهُ عَلَيْهِ وَسَلَّمَ عَنِ الدَّوَاءِ الْخَبِيثِ\n\nMaksudnya: “Rasulullah SAW telah melarang ubat yang kotor.”\n\n(Riwayat al-Tirmizi)\n\nSyeikh Ali Al-Sobuni berkata: “Diharamkan ke atas mereka, apa yang kotor dan keji seperti darah, bangkai dan daging khinzir.”[12]\n\nAl-Tibi berkata: Sesungguhnya Allah SWT menciptakan setiap penyakit itu ada ubatnya sama ada yang haram atau yang halal. Justeru, jangan sekali-kali menggunakan dengan cara pengubatan yang haram.[13]\n\nKedua, kaedah rawatan itu sendiri tidak boleh mendatangkan kemudaratan yang lebih besar daripada manfaatnya, selaras dengan kaedah \"tidak boleh memudaratkan diri sendiri atau orang lain\" teks kaedah ini berasal daripada hadis Nabi SAW, lafaznya seperti berikut:\n\nلَا ضَرَرَ وَلَا ضِرَارَ\n\nMaksudnya: “Tidak boleh melakukan perbuatan yang memudharatkan diri sendiri dan orang lain.”\n\n(Riwayat Ibn Majah)\n\nKetiga, rawatan tersebut tidak boleh melibatkan unsur syirik atau kepercayaan kepada kuasa selain Allah Taala, seperti penggunaan tangkal atau jampi yang bercanggah dengan akidah. Firman Allah SWT:\n\nوَأَنَّهُ كَانَ رِجَالٌ مِنَ الْإِنْسِ يَعُوذُونَ بِرِجَالٍ مِنَ الْجِنِّ فَزَادُوهُمْ رَهَقًا\n\nMaksudnya: “Bahawa sesungguhnya adalah (amat salah perbuatan) beberapa orang daripada manusia, menjaga dan melindungi dirinya dengan meminta pertolongan kepada ketua-ketua golongan jin, kerana dengan permintaan itu mereka menjadikan golongan jin bertambah sombong dan jahat.”\n\n(Surah al-Jin: 6)\n\nKeempat, niat di sebalik rawatan mestilah untuk mencari kesembuhan daripada Allah SWT dan bukan bergantung sepenuhnya dengan rawatan semata-mata.Ini berdasarkan kaedah fiqh yang masyhur:\n\nالأُمُورُ بِمَقَاصِدَهَا\n\nMaksudnya: “Setiap perkara bergantung kepada niatnya.”[14]\n\nKelima, pengendali akupuntur mestilah individu yang mahir dalam ilmu tersebut serta mendapatkan pengesahan daripada pihak berautiriti. Hal ini sebagaimana saranan Nabi SAW yang bersabda:\n\nمَنْ تَطَبَّبَ، وَلَا يُعْلَمُ مِنْهُ طِبٌّ، فَهُوَ ضَامِنٌ\n\nMaksudnya: “Barangsiapa yang mengubati dan tidak diketahui daripadanya (tidak mahir) ilmu perubatan, maka dia bertanggungjawab (atas apa-apa yang terjadi).”\n\n(Riwayat Abu Daud)\n\nAl-Muzhiri menjelaskan,\n\nمَنْ شرع في علم الطب ولا يكون مشهورًا فيه، فإذا عالج مريضًا فهو ضامن\n\nMaksudnya: Sesiapa yang memulakan pembelajaran dalam ilmu perubatan tetapi belum diiktiraf sebagai pakar dalam bidangnya, maka apabila dia merawat seorang pesakit maka dia bertanggungjawab (atas sebarang kesan atau mudarat).”[15]\n\nImam al-Munawi menyebut (فَهُوَ ضَامِنٌ) Seseorang yang menjalankan rawatan tanpa kelayakan dalam bidang perubatan bertanggung jawab membayar pampasan (diyat) sekiranya berlaku kematian akibat tindakannya. Namun, jika rawatan diberikan oleh seorang yang berkelayakan dan berusaha secara profesional, maka dia tidak dipertanggungjawabkan sekiranya berlaku kematian.[16]\n\nSelain itu, rawatan tradisional ini telah mendapat pengiktirafan daripada World Health Organisation (WHO) dan di Malaysia ia juga mendapat pengiktirafan serta tiada larangan pengamalannya daripada pihak Kementerian Kesihatan Malaysia dengan syarat mestilah berpandukan kepada garis panduan yang telah ditetapkan.\n\nJusteru, komuniti Muslim terutama yang melibatkan diri dengan perubatan tradisional akupunktur ini perlu memberi perhatian kepada beberapa perkara. Jarum yang digunakan mestilah steril dan bersih untuk mengelakkan jangkitan, yang merupakan aspek kebersihan yang amat ditekankan dalam Islam. Selain itu, sesi rawatan perlu dijalankan dalam persekitaran yang menjaga aurat pesakit, terutamanya bagi wanita, selaras dengan tuntutan syariah. Sekiranya rawatan melibatkan sentuhan badan, ia perlu dilakukan oleh pengamal yang mahram atau jantina yang sama melainkan dalam keadaan darurat yang dibenarkan oleh syarak.\n\nKesimpulan\n\nAkupunktur adalah kaedah rawatan yang harus dalam Islam selagi mana ia bertepatan dengan hukum syarak iaitu tidak mengandungi unsur-unsur haram, tidak melibatkan amalan syirik dan dilakukan dengan cara yang menjaga kemaslahatan serta kesucian. Penerimaan akupunktur dalam kalangan Muslim membuktikan bahawa Islam bersifat fleksibel dan menggalakkan umatnya mencari kesembuhan melalui pelbagai cara yang dibenarkan, selaras dengan ajaran al-Quran dan Sunnah Nabi SAW. Wallahua’lam.\n\nWallahu a'lam\n\n \n\nRujukan: \n\n[1] National Health & Mobirdity Survey 2015 Traditional and Complementary Medicine (Putrajaya: Kementerian Kesihatan Malaysia, 2015), hlm. 67.\n\n[2] Nurbani, Rina, Gladys Dwiani Tinovella Tubarad, Putri Anugrah Rizki, Katharina Setyawati, Gatot Sugiharto, Izzati Aulia, and Khalisa Siti Betari. \"MENGENAL LEBIH DEKAT AKUPUNKTUR MEDIK DAN MANFAATNYA BAGI GERIATRI.\" In Prosiding Seminar Nasional Pengabdian Masyarakat LPPM UMJ, vol. 1, no. 1. 2022. Hlm. 2.\n\n[3] Beliau merupakan perawat bertauliah di bawah Majlis Perubatan Traditional dan Komplementari, Kementerian Kesihatan Malaysia.\n\n[4] Mahadizan Hamzah, Wacana Pakar: Akupuntur antara Sihir, Mitos dan Sains, Dewan Syura, Jabatan Mufti Wilayah Persekutuan, 13 Ogos 2025.\n\n[5] Direktorat Pembinaan Kursus dan Pelatihan, Teori Meridian Akupuntur (Jakarta: Kementerian Pendidikan dan Kebudayaan, 2014), hlm. 1.\n\n[6] Bahagian Perubatan Tradisional dan Komplementari, “Latar belakang”, laman sesawang Kementerian Kesihatan Malaysia, https://hq.moh.gov.my/tcm/ms/index.php/profil/latar-belakang?highlight=WyJha3VwdW5rdHVyIl0=\n\n[7] Ibid.\n\n[8] Ibid.\n\n[9] Ibid.\n\n[10] Muhammad Mustafa al-Zuhaili, al-Qawa’id al-Fiqhiyyah wa Tatbiqatuha fi al-Mazahib al-Arba’ah (Dimashq: Dar al-Fikr, 2006), jld. 1: hlm. 190.\n\n[11] Abi Muhammad ‘Izz al-Din ‘Abd al-Aziz bin ‘Abd al-Salam, Qawa’id al-Ahkam fi Masalih al-Anam, ed. Taha Abd al-Ra’uf Sa’ad (Mesir: Maktabah al-Kulliyyat al-Azhariyyah, 1991), hlm. 10.\n\n[12] Muhammad Ali al-Sabuni, safwah al-Tafasir. (Kaherah: Dar al-Sabuni, 1417H) Hlm. 442\n\nيحل لهم ما حرّم عليهم من الأشياء الطيبة بشؤم ظلمهم ويُحرّم عليهم ما يستخبث من نحو الدم والميتة ولحم الخنزير\n\n[13] Syarf al-Din al-Husain bin Abdullah, Syarh al-Tibbi ala al-Kasyif 'an Haqaiq al-Sunan. (Riyad: Maktabah Nuzar Mustafa al-Baz, 1417H) Jld. 9, Hlm. 2963\n\nإن الله تعالى خلق لكل داء دواء، حراماً كان أو حلالا، فلا تداووا بالحرام\n\n[14] Muhammad Mustafa al-Zuhaili, al-Qawa’id al-Fiqhiyyah wa Tatbiqatuha fi al-Mazahib al-Arba’ah, jld. 1: hlm. 63.\n\n[15] al-Husain bin Mahmud al-Muzhiri, al-Mafatih fi Syarh al-Masabih. (Kuwait: Dar al-Nawadir, 1433H) Jld. 4 Hlm. 217\n\n[16] Zainuddin Muhammad al-Munawi, Faid al-Qadir Syarh al-Jami’ al-Saghir. (Mesir: al-Maktabah al-Tijariyyah al-Kubra, 1356H) Jld. 6, Hlm. 106\n\n(فهو ضامن) لمن طبه بالدية إن مات بسببه لتهوره بإقدامه على ما يقتل ومن سبق له تجربة وإتقان لعلم الطب بأخذه عن أهله فطب وبذل الجهد الصناعي فلا ضمان عليه"
    }
  ]
}