=== START 04_Bai_Al-Sarf.pdf ===
51
KOMPILASI KEPUTUSAN SYARIAH DALAM KEWANGAN ISLAM
BAHAGIAN IV:
KONTRAK/KONSEP SYARIAH
52
KOMPILASI KEPUTUSAN SYARIAH DALAM KEWANGAN ISLAM
27.
53
KOMPILASI KEPUTUSAN SYARIAH DALAM KEWANGAN ISLAM
27.
Bai` Al-Sarf
Penentuan Majlis Akad Dan Serah Terima Bagi Jual Beli Mata Wang (Bai` 
Al-Sarf) Dalam Operasi Kewangan Semasa
MPS telah dirujuk berhubung penentuan majlis akad dan serah terima bagi 
bai` al-sarf dalam operasi kewangan semasa. Bai` al-sarf merujuk kepada suatu 
kontrak jual beli mata wang. Menurut Syariah, serah terima mata wang (subjek 
akad) dalam bai` al-sarf mestilah berlaku secara lani dalam majlis akad. 
Dalam hal ini, terdapat keperluan untuk menentukan majlis akad bagi bai` al-
sarf dalam konteks operasi perbankan semasa dan juga menentukan sama ada 
serah terima mata wang yang berlaku pada hari kedua selepas tarikh transaksi 
(T+2) adalah dianggap sebagai disempurnakan semasa atau selepas majlis akad. 
Status amalan semasa tersebut perlu diputuskan dari sudut Syariah sekiranya 
penyerahan subjek akad yang dilakukan pada T+2 dianggap sebagai penyerahan 
di luar majlis akad. Hal ini penting bagi memastikan kepatuhan Syariah dalam 
pelaksanaan urus niaga mata wang asing oleh IKI. 
Keputusan
MPS pada mesyuarat ke-168 bertarikh 28 Jun 2016 dan mesyuarat ke-
179 bertarikh 22 Ogos 2017 telah memutuskan bahawa majlis akad bagi 
bai` al-sarf merujuk kepada suatu tempoh masa berlakunya pemeteraian 
kontrak pertukaran mata wang yang bermula dengan penawaran (ijab) 
dan diiringi dengan penerimaan (qabul) serta diakhiri dengan perpisahan 
(disengagement) pihak-pihak berkontrak secara fizikal atau konstruktif, 
atau pelepasan hak untuk membatalkan kontrak (takhayur). Menurut 
Syariah, serah terima mata wang dalam bai` al-sarf mestilah berlaku 
ketika majlis akad.
Amalan serah terima mata wang dalam bai` al-sarf, contohnya yang 
dilaksanakan pada hari kedua selepas tarikh transaksi (T+2) dianggap 
berlaku selepas majlis akad. Walau bagaimanapun, amalan tersebut 
boleh dibenarkan berdasarkan amalan pasaran (`urf tijari) ekoran 
daripada kekangan operasi. Di samping itu, serah terima mata wang 
selepas majlis akad juga boleh dibenarkan kerana faktor gangguan di 
luar jangkaan (unexpected disruption).
54
KOMPILASI KEPUTUSAN SYARIAH DALAM KEWANGAN ISLAM
Asas Pertimbangan
Keputusan MPS ini berdasarkan pertimbangan-pertimbangan berikut:
i. Definisi majlis akad yang tertumpu kepada faktor “tempat yang sama” dilihat 
kurang relevan dengan amalan semasa kerana kebanyakan pelaksanaan 
bai` al-sarf dalam operasi perbankan tidak melibatkan pertemuan secara 
fizikal di tempat yang sama, tetapi hanya berlaku di atas talian atau melalui 
platform elektronik. Justeru, perkara utama yang perlu difokuskan bagi 
definisi majlis akad dalam amalan perbankan semasa ialah faktor “masa” 
berlakunya kontrak pertukaran mata wang.
ii. Pengakhiran majlis akad dengan perpisahan (iftiraq) pihak-pihak berkontrak 
secara fizikal atau konstruktif; atau pelepasan hak untuk membatalkan 
kontrak (takhayur) adalah selari dengan pandangan majoriti fuqaha.
18
Pembayaran Hutang Dalam Bentuk Mata Wang Berbeza Daripada Hutang 
Asal
MPS dirujuk berhubung isu sama ada pihak-pihak yang terlibat dalam kontrak 
keberhutangan boleh bersetuju untuk menentukan kadar pertukaran mata 
wang semasa akad hutang dimeterai dalam situasi bayaran hutang dibuat dalam 
mata wang yang berbeza daripada mata wang hutang yang asal.
Keputusan
MPS pada mesyuarat ke-168 bertarikh 28 Jun 2016 telah memutuskan 
bahawa pembayaran hutang dalam mata wang berbeza daripada 
mata wang hutang yang asal adalah diharuskan dengan syarat kadar 
pertukaran mata wang terlibat adalah kadar pertukaran pasaran pada 
hari pembayaran atau apa-apa kadar yang dipersetujui oleh pihak-pihak 
dalam kontrak keberhutangan tersebut pada hari pembayaran.   
Asas Pertimbangan
Keputusan MPS ini berdasarkan pertimbangan-pertimbangan berikut:
28.
18 Al-Kasani, Bada’i` al-Sana’i` fi Tartib al-Syara’i`, Dar al-Kitab al-`Arabiy, Beirut, j. 5, h. 215; Al-Nawawi, Al-Majmu` Syarh al-Muhadzzab, 
Dar al-Fikr, Beirut, j. 9, h. 180.
55
KOMPILASI KEPUTUSAN SYARIAH DALAM KEWANGAN ISLAM
19 Abu Daud, Sunan Abi Daud, Al-Maktabah al-`Asriyyah, Beirut, j. 3, h. 250.
i. Pihak-pihak berkontrak tidak boleh membuat perjanjian awal berkenaan 
kadar pertukaran mata wang dalam kes pembayaran hutang dalam mata 
wang yang berbeza daripada hutang asal. Larangan ini bertujuan untuk 
mengelakkan amalan penjualan mata wang dengan mata wang yang 
lain dengan serah terima dibuat pada masa hadapan kerana amalan ini 
termasuk dalam kategori riba al-nasi’ah.
ii. Penetapan awal kadar pertukaran mata wang dalam situasi pembayaran 
hutang dalam mata wang berbeza boleh mendedahkan pihak-pihak 
dalam kontrak keberhutangan kepada risiko turun naik (fluctuation) nilai 
mata wang semasa pembayaran hutang pada masa hadapan. Ini boleh 
menyebabkan berlakunya ketidakadilan kepada pihak-pihak berkontrak.
iii. Walau bagaimanapun, pembayaran menggunakan mata wang yang berbeza 
diharuskan jika kadar pertukaran dipersetujui pada hari pembayaran dan 
bukan ditetapkan kadar pertukaran pada hari hutang diberikan. Keharusan 
amalan tersebut adalah berdasarkan hadis yang diriwayatkan oleh Ibnu 
Umar seperti yang berikut:
 
 “Daripada Ibnu Umar berkata: Aku telah menjual unta di Baqi`. Aku 
menjualnya dengan dinar dan menerima bayarannya dengan dirham. Aku 
(juga) menjualnya dengan dirham dan menerima (pembayarannya) dengan 
dinar. Aku mengambil ini dengan itu, dan memberi itu untuk ini (maksudnya: 
dinar dan dirham). Lalu aku mendatangi Rasulullah SAW, saat itu Baginda 
di rumah Hafsah. Aku bertanya: Wahai Rasulullah, aku ingin bertanya 
kepadamu, aku menjual unta di Baqi`. Aku menjualnya dengan dinar dan 
menerima bayarannya dengan dirham. Aku (juga) menjualnya dengan dirham 
dan menerima (pembayarannya) dengan dinar. Aku mengambil ini dengan 
itu, dan memberi itu untuk ini. Rasulullah SAW menjawab: Tidak mengapa 
jika kamu menerimanya dengan harga pada hari itu dan kalian berdua tidak 
berpisah selagi mana masih ada bayaran yang belum dijelaskan.” 
19
=== END 04_Bai_Al-Sarf.pdf ===

=== START 05_Hibah.pdf ===
56
KOMPILASI KEPUTUSAN SYARIAH DALAM KEWANGAN ISLAM
Pemilikan Pemberi Hibah (Wahib) Ke Atas Aset Hibah
Secara umumnya dalam kontrak hibah, kewujudan aset hibah semasa hibah 
dibuat merupakan salah satu syarat bagi menjadikan pemilikan hibah itu sah. 
Namun, terdapat situasi di mana pemberian hibah dibuat dalam keadaan aset 
yang belum lagi dimiliki dan belum diketahui oleh pemberi hibah. 
Sehubungan itu, MPS dirujuk berkenaan isu sama ada hibah boleh berlaku ke 
atas sesuatu aset yang tidak diketahui (majhul). 
Keputusan
MPS pada mesyuarat ke-147 bertarikh 27 Mei 2014 telah memutuskan 
bahawa aset yang digunakan dalam akad hibah hendaklah memenuhi 
syarat-syarat berikut:
i. Aset tersebut mestilah patuh Syariah, bernilai, boleh dikenal pasti  
 dan boleh diserah; dan 
ii. Aset tersebut mestilah wujud dan dimiliki oleh wahib.
Walau apa pun perkara (ii), aset yang akan diterima oleh pemberi hibah 
pada masa hadapan dibenarkan untuk dijadikan sebagai aset hibah.
Asas Pertimbangan
Keputusan MPS tersebut berdasarkan pertimbangan bahawa majoriti ulama 
mensyaratkan aset hibah mestilah wujud semasa pemberian hibah dilakukan 
sebagaimana yang dinyatakan dalam Al-Mawsu`ah al-Fiqhiyyah al-Kuwaitiyyah: 
“Jumhur fuqaha berpandangan bahawa kewujudan aset hibah adalah syarat 
ketika hibah berlaku kerana ia merupakan suatu pemindahmilikan secara lani. 
Berdasarkan kepada syarat tersebut, maka tidak sah memberi hibah sesuatu 
yang belum wujud ketika kontrak hibah dibuat.” 
20
29.
Hibah
20 Kementerian Wakaf dan Hal Ehwal Islam Kuwait, Al-Mawsu`ah al-Fiqhiyyah al-Kuwaitiyyah, 1993, j. 42, h. 126.
57
KOMPILASI KEPUTUSAN SYARIAH DALAM KEWANGAN ISLAM
Malah mazhab Maliki membenarkan hibah sesuatu aset walaupun ia majhul 
asalkan ia wujud sepertimana yang berikut:
“Aset hibah ialah setiap yang dimiliki, boleh dipindah (milik) yang harus menurut 
Syarak dan ia adalah harus sama ada barang tersebut diketahui ataupun tidak, 
sehubungan itu adalah sah menghibahkan seorang hamba yang melarikan diri 
daripada tuannya, anjing dan barang gadaian.” 
21
Syarat-Syarat Pemberian Hibah Dalam Kontrak Qard
Amalan pemberian hibah berdasarkan budi bicara dalam kontrak qard adalah 
diharuskan. Namun begitu, terdapat cadangan supaya amalan pemberian hibah 
diperhalusi dengan menetapkan syarat-syarat tertentu. 
Dalam hal ini, MPS dirujuk berhubung dengan penetapan syarat-syarat pemberian 
hibah dalam kontrak qard.
Keputusan
MPS pada mesyuarat ke-147 bertarikh 27 Mei 2014, mesyuarat ke-161 
bertarikh 25 Ogos 2015 dan mesyuarat ke-167 bertarikh 30 Mac 2016 
telah memutuskan bahawa amalan pemberian hibah adalah tertakluk 
kepada yang berikut:
i. Peminjam di bawah kontrak qard tidak boleh memberi hibah kepada 
pemberi qard, sama ada dalam bentuk tunai atau seumpamanya, 
atau manfaat, melainkan ia:
(a) berdasarkan budi bicara peminjam; dan
(b) tidak dijadikan syarat dalam kontrak qard.
ii. Peminjam tidak boleh mendedahkan maklumat berkenaan kadar 
indikatif atau prospek pembayaran hibah kepada orang awam.
21 Al-Qarafi, Al-Zakhirah, Dar al-Gharb al-Islami, 1994, Beirut, j. 6 h. 226.
30.
58
KOMPILASI KEPUTUSAN SYARIAH DALAM KEWANGAN ISLAM
iii. Peminjam boleh mendedahkan maklumat berhubung pembayaran 
hibah pada tempoh-tempoh yang lepas (historical hibah payment) 
dengan syarat peminjam hendaklah memperuntukkan penafian 
(disclaimer) yang jelas bahawa maklumat tersebut tidak boleh 
ditafsirkan atau tidak dianggap sebagai kadar indikatif atau jangkaan 
pulangan, jaminan atau janji secara mengikat bahawa hibah akan 
diberikan kepada pemberi qard.
Asas Pertimbangan
Keputusan MPS menetapkan syarat-syarat bagi pemberian hibah dalam kontrak 
qard adalah untuk mengelakkan daripada riba dalam apa jua bentuk selaras 
dengan hadis yang diriwayatkan daripada Rasulullah SAW dan telah diterima 
pakai oleh ulama seperti yang berikut:
“Daripada Ali r.a berkata bahawa Rasulullah SAW bersabda: Setiap qard yang 
memberi manfaat (kepada pemberi qard) adalah riba.” 
22
Pemberian atau promosi manfaat secara kontraktual yang dikaitkan dengan 
kontrak qard adalah tidak dibenarkan kerana ia membawa kepada isu riba 
sebagaimana yang telah disepakati oleh ulama.
Walaupun pemberian hibah yang memenuhi syarat-syarat di atas menjadi suatu 
amalan kebiasaan (`urf) peminjam, ia tidak dianggap sebagai syarat dalam 
pinjaman (al-masyrut syartan) kerana pemberi qard tiada hak untuk menuntut 
hibah tersebut jika tidak diberikan.
Keputusan ini juga mengambil kira bahawa dengan adanya notis penafian ini, 
ia tidak mewujudkan obligasi atau janji oleh peminjam untuk memberi hibah 
dalam kontrak qard.
22 Ibnu Hajar al-`Asqalani, Bulugh al-Maram min Adillah al-Ahkam, Matba`ah al-Salafiyyah, 1928, h. 176.
59
KOMPILASI KEPUTUSAN SYARIAH DALAM KEWANGAN ISLAM
31.
32.
23 Al-Kasani, Bada`i al-Sana`i fi Tartib al-Syara`i, Dar Ihya’ al-Turath al-`Arabi, 2000, j. 6, h. 118; An-Nawawi, Raudah al-Talibin, Al-
   Maktab al-Islami,1412H, Beirut, j. 5, h. 366. 
Penetapan Had Tempoh Masa Dalam Pemberian Hibah
MPS dirujuk berhubung isu sama ada penetapan had tempoh masa dalam 
pemberian hibah dibenarkan ataupun sebaliknya.
Keputusan
MPS pada mesyuarat ke-148 bertarikh 24 Jun 2014 telah memutuskan 
bahawa kesan daripada kontrak hibah adalah bersifat kekal. Sebarang 
syarat penetapan had tempoh masa dalam hibah ialah tidak terpakai, 
namun hibah tersebut masih sah.
Asas Pertimbangan
Keputusan MPS ini berdasarkan pertimbangan-pertimbangan berikut:
i. Majoriti ulama berpendapat bahawa penetapan had tempoh masa 
pemberian hibah adalah tidak dibenarkan bersandarkan qiyas ke atas jual 
beli.
23 
ii. Pemberian hibah perlu berlaku secara berterusan dan bukannya secara 
bertempoh. Ini kerana, pemberian sesuatu aset yang dilakukan secara 
bertempoh, dianggap sebagai `ariyyah bukannya hibah.
Pemindahan Hak Milik Dalam Hibah
Hibah memberi maksud pemberian. Ia merujuk kepada pengaturan pemindahan 
hak milik sesuatu aset daripada pemberi hibah kepada penerima hibah tanpa 
sebarang balasan. Hibah merupakan salah satu konsep Syariah yang diaplikasikan 
dalam produk kewangan Islam khususnya produk takaful yang ditawarkan oleh 
syarikat takaful dalam kebanyakan pelan takaful keluarga seperti produk pelan 
takaful pendidikan. 
60
KOMPILASI KEPUTUSAN SYARIAH DALAM KEWANGAN ISLAM
Dalam pelan takaful pendidikan misalnya, peserta takaful iaitu ibu atau bapa 
akan menghibahkan manfaat takaful kepada anak mereka bagi membiayai kos 
pendidikannya pada masa hadapan. Sekiranya peserta takaful meninggal dunia, 
seluruh manfaat takaful tersebut akan menjadi hak milik anak yang dinamakan 
dan harta ini tidak akan diagihkan kepada waris lain berdasarkan faraid. Walau 
bagaimanapun, sekiranya peserta takaful masih hidup apabila sijil takaful 
matang, manfaat tersebut akan diserahkan kepada peserta takaful.
Sehubungan itu, MPS dirujuk berhubung faktor yang memindahkan hak milik 
aset dalam kedua-dua bentuk hibah; tanpa syarat dan bersyarat. Selain itu, MPS 
juga dirujuk sama ada skop aplikasi hibah bersyarat terhad kepada sektor takaful 
sahaja atau merangkumi sektor perbankan Islam. 
Keputusan
MPS pada mesyuarat ke-165 bertarikh 26 Januari 2015 telah memutuskan 
bahawa secara umumnya dalam kontrak hibah, pemindahan hak milik 
aset hibah kepada penerima hibah berkuatkuasa setelah penerima hibah 
menerima serahan aset hibah sama ada secara hakiki atau konstruktif. 
Ini merupakan asas kepada pemindahan hak milik aset hibah. Tanpa 
serah terima (qabd), pemberi hibah masih boleh menarik balik hibah. 
Namun, dalam hibah bersyarat, hak milik aset hibah secara efektifnya 
berpindah kepada penerima hibah apabila berlakunya syarat-syarat yang 
telah dipersetujui. Ini merupakan asas kepada pemindahan hak milik 
aset hibah dalam hibah bersyarat. Ini bermakna, dalam hibah bersyarat, 
pemberi hibah tidak boleh menarik balik hibah setelah berlakunya 
syarat-syarat hibah yang dipersetujui walaupun penerima hibah masih 
belum serah terima aset hibah berkenaan secara hakiki atau konstruktif.
Walau bagaimanapun, hibah yang dikaitkan dengan syarat kematian 
pemberi hibah hanyalah terpakai dalam konteks takaful sahaja. Ini 
bertujuan memberikan lebih jaminan kepada benefisiari berhubung hak 
pemilikannya ke atas manfaat takaful setelah kematian pemberi hibah/
peserta walaupun serah terima aset hibah iaitu manfaat takaful belum 
berlaku pada maknanya yang asal.
61
KOMPILASI KEPUTUSAN SYARIAH DALAM KEWANGAN ISLAM
Asas Pertimbangan
Keputusan MPS ini berdasarkan pertimbangan-pertimbangan berikut:
i. Pandangan majoriti fuqaha (Syafi`iyyah dan Hanafiyyah) yang menyatakan 
bahawa hak milik aset hibah berpindah dengan berlakunya serah terima ke 
atas aset hibah oleh penerima hibah. Serah terima aset hibah ialah salah 
satu syarat sah dan syarat kesempurnaan hibah. Kesannya ialah pemberi 
hibah tidak boleh menarik balik hibah selepas berlakunya serah terima aset 
hibah. Pandangan ini disokong dengan hadis Nabi SAW dan selari dengan 
kaedah fiqah seperti yang berikut:
 Hadis:
 
 “Daripada Ummu Kalsum binti Abi Salamah, beliau berkata: Apabila 
Rasulullah SAW telah mengahwini Ummu Salamah, Baginda SAW bersabda: 
Sesungguhnya aku telah menghadiahkan kepada Al-Najasyi kain pakaian 
dan wangian kasturi, tetapi aku berpendapat bahawa dia sudah meninggal 
dunia. Aku juga merasakan bahawa hadiah aku akan dikembalikan semula 
kepada aku. Sekiranya hadiah tersebut kembali kepada aku, hadiah itu 
akan menjadi milik kamu.” 
24
 Berdasarkan hadis ini, dapat difahami bahawa tidak berlaku sebarang serah 
terima oleh Al-Najasyi terhadap hadiah Nabi itu. Oleh itu, hadiah tersebut 
tidak menjadi hak milik atau harta pusaka Al-Najasyi.
 Kaedah Fiqah:
 “Tidak sempurna akad tabarru` kecuali setelah berlakunya serah terima.” 
25
24 Ahmad bin Hanbal, Musnad al-Imam, Muassasah al-Risalah, 2001, j. 45, h. 246, hadis no. 27276.
25 Muhammad Mustafa al-Zuhaili, Al-Qawa`id al-Fiqhiyyah wa Tatbiqatuha fi al-Mazahib al-Arba`ah, Dar al-Fikr, Beirut, 2006, j. 1, 
   h. 524.
62
KOMPILASI KEPUTUSAN SYARIAH DALAM KEWANGAN ISLAM
ii. Sesuatu akad yang dikaitkan dengan syarat akan terus berkuatkuasa dengan 
berlakunya syarat yang dikaitkan. Fuqaha Syafi`iyyah dan Hanafiyyah 
bersepakat bahawa sesuatu syarat yang berkait (ta`liq) dengan sesuatu 
akad, hukum akad tersebut berkuatkuasa dengan berlakunya syarat yang 
dikaitkan sebagaimana yang dinyatakan dalam Al-Mawsu`ah al-Fiqhiyyah 
al-Kuwaitiyyah:
 “Kewujudan sesuatu ta`liq itu menyebabkan sesuatu hukum belum 
berkuatkuasa (sehingga berlaku ta`liq tersebut) merupakan persepakatan 
dalam fuqaha Hanafiyyah dan Syafi`iyyah.” 
26
 Oleh itu, jika pihak berkontrak bersetuju bahawa hibah hanya berkuatkuasa 
dengan berlakunya syarat yang dipersetujui, maka hak milik aset hibah 
hanya berpindah kepada pemberi hibah selepas berlakunya syarat yang 
dipersetujui. Kesannya ialah hibah tidak boleh ditarik balik selepas berlakunya 
syarat-syarat yang dipersetujui dalam pengaturan hibah bersyarat.
iii. Kesan terhadap sesuatu kontrak adalah bergantung kepada terma dan 
syarat yang dipersetujui dalam kontrak selagi ia tidak bercanggah dengan 
kaedah umum Syarak. Ini adalah selaras dengan kaedah fiqah yang berikut:
 “Hukum asal dalam akad adalah reda (persetujuan) kedua-dua pihak yang 
berkontrak dan kesan kontrak adalah berdasarkan hak dan tanggungjawab 
yang telah mereka persetujui dalam akad.” 
27 
iv. Pelaksanaan hibah ruqba dalam industri takaful turut diterima oleh 
sebahagian ulama semasa.
28 Hibah ruqba merujuk kepada pemberian 
dengan syarat kematian salah satu pihak (sama ada pemberi hibah atau 
penerima hibah) sebagai syarat pemilikan kepada salah satu pihak yang 
hidup.
26 Kementerian Wakaf dan Hal Ehwal Islam Kuwait, Al-Mawsu`ah al-Fiqhiyyah al-Kuwaitiyyah, 1993, j. 12, h. 312.
27 Ahmad al-Zarqa’, Syarh al-Qawa`id al-Fiqhiyyah, Dar al-Qalam, 1989, h. 482.
28 Ali Muhyiddin al-Qarahdaghi, Al-Ta’min al-Islami: Dirasah Fiqhhiyyah Ta’siliyyah, Dar al-Basya’ir al-Islamiyyah, 2004, h. 244.
63
KOMPILASI KEPUTUSAN SYARIAH DALAM KEWANGAN ISLAM
v. Pihak pembuat dasar mempunyai autoriti untuk menetapkan polisi yang 
mengehadkan skop pelaksanaan konsep hibah yang mensyaratkan 
kematian pemberi hibah hanya terpakai kepada industri takaful sahaja 
adalah bertujuan untuk kemasalahatan umum dan penyelarasan dengan 
fatwa-fatwa semasa yang memutuskan bahawa hibah dengan syarat 
kematian mengambil hukum wasiat. Ini selari dengan kaedah-kaedah fiqah 
yang menyebut:
“Menghindari perbezaan pendapat adalah digalakkan.” 
29
“Urusan pemimpin ke atas rakyat berpaksikan maslahah.” 30
Hibah Bapa Kepada Anak
Secara umumnya, hak milik sesuatu aset hibah berpindah daripada pemberi 
hibah kepada penerima hibah setelah berlaku serah terima aset hibah tersebut. 
Kesannya ialah pemberi hibah tidak boleh menarik balik (ruju`) aset hibah tersebut 
selepas berlakunya serah terima oleh penerima hibah. Walaupun begitu, majoriti 
fuqaha membenarkan penarikan balik pemberian hibah daripada seorang bapa 
kepada anaknya setelah berlakunya serah terima aset hibah.
Keharusan penarikan balik pemberian hibah bapa kepada anak boleh membawa 
kepada isu risiko moral oleh pelanggan dalam konteks cagaran aset pelanggan 
kepada IKI bagi tujuan mendapatkan pembiayaan. Untuk mengelakkan cagaran 
tersebut dicairkan dalam kes kemungkiran, pelanggan tersebut mungkin 
mendakwa bahawa aset cagaran merupakan hibah daripada bapa pelanggan 
dan bapanya menarik balik pemberian hibah tersebut. Kesannya ialah aset 
tersebut mungkin tidak boleh dicairkan tanpa persetujuan bapa pelanggan. 
Bagi menangani isu risiko moral tersebut, IKI perlu melakukan proses tambahan 
dengan memastikan aset yang ingin dicagarkan bukanlah hibah daripada bapa. 
Sekiranya ia adalah hibah daripada bapa, maka IKI perlu mengambil langkah-
langkah pengurusan risiko tambahan. 
Sehubungan itu, MPS dirujuk berhubung dengan isu penarikan balik hibah bapa 
kepada anak dalam konteks kewangan Islam semasa.
33.
29 Muhammad Mustafa Al-Zuhaili, Al-Qawa`id al-Fiqhiyyah wa Tatbiqatuha fi al-Mazahib al-Arba`ah, Dar al-Fikr, Beirut, 2006, j. 2, h. 718.
30 Al-Suyuti, Al-Asybah wa al-Naza’ir, Dar al-Kutub al-`Ilmiyyah, 1403H, Beirut, h. 121.
64
KOMPILASI KEPUTUSAN SYARIAH DALAM KEWANGAN ISLAM
Keputusan
MPS pada mesyuarat ke-158 bertarikh 28 April 2015 telah memutuskan 
bahawa hibah daripada seorang bapa kepada anaknya boleh ditarik 
balik kecuali dalam keadaan-keadaan berikut:
i. Sekiranya pemilikan aset hibah telah dipindahkan kepada pihak  
 ketiga; atau
ii. Aset hibah dicagarkan.
Asas Pertimbangan
Keputusan MPS ini berdasarkan pertimbangan-pertimbangan berikut:
i. Pandangan majoriti fuqaha yang membenarkan bapa menarik balik 
pemberian hibah kepada anaknya selagi mana tidak terdapat sebarang 
larangan daripada penarikan balik hibah. Pandangan ini bersandarkan 
hadis Nabi SAW yang berikut:
 “Tidak dibenarkan bagi seseorang memberi pemberian, kemudian menarik 
balik pemberian tersebut, kecuali bapa menarik balik pemberiannya kepada 
anaknya.” 
31
ii. Para fuqaha berbeza pendapat berhubung keadaan-keadaan yang melarang 
penarikan balik (mawani` al-ruju`) hibah. Antara keadaan larangan penarikan 
balik hibah yang dinyatakan oleh kebanyakan fuqaha ialah pemindahan 
hak milik aset hibah oleh penerima hibah kepada pihak ketiga sama ada 
melalui kontrak jual beli, wakaf, hibah, hadiah dan seumpamanya. Dalam 
hal ini, hak milik aset hibah berpindah kepada pihak ketiga dan tidak lagi 
dimiliki oleh penerima hibah. Ini dilihat selari dengan kaedah fiqah berikut:
 
 “Perubahan sebab pemilikan sesuatu barang adalah setara dengan 
perubahan pada barang itu sendiri.” 
32
31 Ibnu Majah, Sunan Ibni Majah, Dar al-Risalah, 2009, j. 3, h. 460, hadis no. 2377. 
32 Muhammad Mustafa Al-Zuhaili, Al-Qawa`id al-Fiqhiyyah wa Tatbiqatuha fi al-Mazahib al-Arba`ah, Dar al-Fikr, Beirut, 2006, j. 1, 
    h. 527.
65
KOMPILASI KEPUTUSAN SYARIAH DALAM KEWANGAN ISLAM
iii. Larangan penarikan balik hibah dalam kes sekiranya aset hibah tersebut 
telah dicagarkan oleh penerima hibah, atau aset tersebut tertakluk kepada 
tuntutan pihak ketiga ekoran muamalat terhadap aset hibah oleh penerima 
hibah tersebut adalah kerana penarikan balik hibah dalam konteks ini boleh 
mendatangkan kemudaratan ke atas pihak yang menerima cagaran atau 
pihak yang mempunyai tuntutan terhadap aset hibah itu. Sebarang bentuk 
kemudaratan kepada pihak yang terlibat tidak dibenarkan dalam Syariah. 
Perkara ini selari dengan kaedah-kaedah fiqah berikut:
 “Sesuatu perkara yang kompleks tidak sepatutnya dijadikan bertambah 
kompleks (dengan sesuatu urusan/transaksi yang lain).” 
33
“Kemudaratan hendaklah dihilangkan.” 34
“Tiada kemudaratan dan tidak boleh memudaratkan (dalam Islam).” 35
Hibah Dalam Kontrak Musyarakah
Dalam kontrak musyarakah, rakan kongsi musyarakah tidak boleh menjamin 
modal dan/atau keuntungan. Ini kerana muqtada al-`aqd, musyarakah ialah 
perkongsian keuntungan antara dua pihak atau lebih sama ada berdasarkan 
kadar sumbangan modal oleh setiap rakan kongsi atau berdasarkan persetujuan 
rakan kongsi atas nisbah perkongsian untung tertentu ketika kontrak musyarakah 
dimeterai. Setiap rakan kongsi juga berkongsi dalam menanggung kerugian 
berdasarkan kadar sumbangan modal dalam musyarakah.
Sehubungan itu, MPS dirujuk berhubung amalan rakan kongsi dalam kontrak 
musyarakah memberi hibah kepada rakan kongsi yang lain.
Keputusan
MPS pada mesyuarat ke-158 bertarikh 28 April 2015 telah  memutuskan 
bahawa hibah boleh dilaksanakan dengan kontrak musyarakah di 
mana rakan kongsi memberi hibah kepada rakan kongsi yang lain. 
Namun, hibah tersebut tidak boleh mempunyai kesan jaminan modal 
musyarakah atau jaminan keuntungan musyarakah oleh rakan kongsi 
yang memberi hibah.
34.
33 Al-Suyuti, Al-Asybah wa al-Naza’ir, Dar al-Kutub al-`Ilmiyyah, 1990, h. 151.
34 Al-Suyuti, Al-Asybah wa al-Naza’ir, Dar al-Kutub al-`Ilmiyyah, 1990, h. 83.
35 Imam Malik bin Anas, Al-Muwatta’, Muassasah Zayed bin Sultan Ali Nahyan li al-A`mal al-Khairiyyah wa al-Insaniyyah, Abu Dhabi, 
   2004, j. 4, h. 1078, hadis no. 2758.
66
KOMPILASI KEPUTUSAN SYARIAH DALAM KEWANGAN ISLAM
Asas Pertimbangan
Keputusan MPS ini berdasarkan pertimbangan-pertimbangan berikut:
i. Pemberian hibah sememangnya digalakkan seperti saranan ayat al-Quran 
dan hadis Rasulullah SAW berikut:
 “...kemudian jika mereka (isteri-isteri) memberikan kepada kamu 
secara sukarela sebahagian daripada mas kahwinnya maka makanlah 
(gunakanlah) pemberian (yang halal) itu sebagai nikmat yang lazat, lagi 
baik kesudahannya.”
 36
 “Daripada Abu Hurairah bahawa Nabi SAW telah bersabda: Hadiah-
menghadiahilah sesama kamu nescaya kamu akan saling kasih-mengasihi.” 
37
ii. Pemberian hibah tidak bertentangan atau bercanggah dengan objektif 
kontrak musyarakah kerana ia tidak menafikan elemen perkongsian untung 
dan penyerapan kerugian oleh rakan kongsi (jika berlaku kerugian).
iii. Tiada sebarang halangan Syarak (mani` syar`ie) bagi penggunaan konsep 
hibah dalam kontrak musyarakah kerana hibah merupakan sesuatu yang 
dilakukan secara sukarela dan berdasarkan budi bicara pemberi hibah. 
Keharusan ini dilihat selari dengan kaedah fiqah seperti yang berikut:
“Pada dasarnya sesuatu akad (hendaklah) dianggap sah.”
 38
iv. Secara umumnya, penggabungan antara beberapa kontrak dalam satu 
pengaturan adalah diharuskan berdasarkan kaedah fiqah:
 “Hukum asal muamalat adalah harus, kecuali terdapat dalil yang 
mengharamkannya.” 
39
36 Surah al-Nisa’, ayat 4.
37 Al-Baihaqi, Al-Sunan al-Kubra, Maktabah Dar al-Baz, 1994, j. 6, h. 169, hadis no. 11726.
38 Ali Ahmad al-Nadwi, Jamharah al-Qawa`id al-Fiqhiyyah fi al-Mu`amalat al-Maliyyah, Syarikah al-Rajhi al-Masrafiyyah li al-Istithmar,  
   2000, j. 1, h. 297.
39 Ibnu Uthaimin, Al-Syarh al-Mumti` `ala Zad al-Mustaqni`, Dar Ibni al-Jauzi, j. 8, h. 241. 

=== END 05_Hibah.pdf ===

=== START 06_Ijarah.pdf ===
67
KOMPILASI KEPUTUSAN SYARIAH DALAM KEWANGAN ISLAM
Penanggungan Kos Perlindungan Takaful Dalam Kontrak Sewa Beli Islam
Secara umumnya, dalam kontrak al-ijarah thumma al-bai` (AITAB), berlaku akad 
pertukaran manfaat dengan bayaran sewa antara pemilik kenderaan dengan 
penyewa. IKI sebagai pemilik mempunyai hak pemilikan secara benefisiari 
(beneficial ownership) manakala penyewa didaftarkan sebagai pemilik secara 
perundangan (legal ownership). 
Sebagai perbandingan, Akta Sewa Beli 1967 menyatakan bahawa pemilik perlu 
menanggung risiko yang berkaitan dengan hak milik aset manakala penyewa 
perlu menanggung risiko yang berkaitan dengan penggunaan aset.
Dalam hal ini, MPS dirujuk berhubung pihak yang sepatutnya bertanggungjawab 
bagi menanggung kos perlindungan takaful dalam kontrak sewa beli Islam.
Keputusan 
MPS pada mesyuarat ke-131 bertarikh 22 Januari 2013 telah memutuskan 
bahawa dalam pembiayaan kenderaan yang berasaskan kontrak sewa 
beli Islam, kos takaful boleh ditanggung oleh penyewa kerana tujuan 
perlindungan takaful dalam konteks kemudahan sewa beli Islam adalah 
untuk melindungi penyewa daripada liabiliti yang berkaitan dengan 
risiko penggunaan aset.
Ijarah
35.
68
KOMPILASI KEPUTUSAN SYARIAH DALAM KEWANGAN ISLAM
Asas Pertimbangan 
Keputusan MPS ini berdasarkan pertimbangan-pertimbangan berikut:
i. Tujuan utama penyertaan takaful adalah untuk menjaga kelangsungan 
penggunaan kenderaan yang mana ia adalah untuk kepentingan penyewa 
itu sendiri seperti untuk menghadapi liabiliti kepada pihak ketiga (third 
party liability) apabila berlakunya kemalangan.
ii. Tanggungjawab untuk penyelenggaraan utama sesuatu aset itu merupakan 
tanggungjawab pemilik, namun tanggungjawab ini bukanlah suatu yang 
tidak boleh dirundingkan antara kedua-dua pihak yang berkontrak. Ini 
kerana tiada nas Syarak yang jelas melarang rundingan tentang perkara ini. 
Oleh itu, jika rundingan yang dibuat berdasarkan kepada kerelaan antara 
kedua-dua pihak, maka persetujuan yang dicapai sudah menepati konsep 
taradi (saling meredai) yang menjadi asas utama dalam bermuamalat.
Kos Penyelenggaraan Dan Kos Takaful Aset Ijarah
Secara prinsipnya, kos penyelenggaraan dan kos takaful aset ijarah merupakan 
tanggungjawab pemberi sewa (pemilik aset).
40 Namun begitu, terdapat amalan 
yang memindahkan tanggungjawab untuk menanggung kos penyelenggaraan 
dan kos takaful aset ijarah kepada penyewa.
 
Dalam hal ini, MPS dirujuk berhubung isu sama ada tanggungan kos 
penyelenggaraan dan kos takaful terhadap aset ijarah boleh dirunding antara 
pemberi sewa dengan penyewa.
Keputusan 
MPS pada mesyuarat ke-140 bertarikh 28 Oktober 2013 telah 
memutuskan bahawa pihak-pihak yang berkontrak dalam ijarah (pemberi 
sewa dan penyewa) boleh berunding dan bersetuju berhubung pihak 
mana yang perlu menanggung kos penyelenggaraan dan kos takaful 
terhadap aset ijarah tersebut. 
36.
40 Lihat: Keputusan MPS pada mesyuarat ke-36 bertarikh 26 Jun 2003 dan keputusan MPS pada mesyuarat ke-48 bertarikh 17 Februari 
   2005. 
69
KOMPILASI KEPUTUSAN SYARIAH DALAM KEWANGAN ISLAM
Asas Pertimbangan 
Keputusan MPS ini berdasarkan pertimbangan bahawa kos penyelenggaraan 
(siyanah) ke atas aset ijarah bukanlah muqtada al-`aqd bagi ijarah. Ini berdasarkan 
prinsip Syariah bahawa muqtada al-`aqd bagi ijarah ialah penyewa mendapat 
manfaat daripada aset yang disewakan dan pemberi sewa memperoleh sewaan 
atas manfaat yang diberikan.
41
Perkara ini tidak mengganggu muqtada al-`aqd bagi ijarah kerana berdasarkan 
amalan semasa, penyewa akan menjaga aset sewaan sehingga berlaku 
pemindahan hak milik aset kepada penyewa. 
Tambahan pula, amalan takaful semasa tidak membezakan antara kemudaratan 
yang berlaku ke atas aset sewaan yang disebabkan oleh penyewa atau sebab-
sebab lain, dan kebiasaannya, kemudaratan ke atas aset sewaan berlaku akibat 
penggunaan aset oleh penyewa.
Penggabungan Kadar Sewa Tetap Dan Kadar Sewa Boleh Ubah
Dalam kontrak ijarah, kadar sewaan boleh terdiri daripada kadar sewa tetap 
dan kadar sewa boleh ubah. Kadar sewa tetap melibatkan bahagian sewaan 
tetap (fixed rental portion) yang tidak akan berubah sepanjang tempoh ijarah. 
Manakala kadar sewa boleh ubah melibatkan bahagian sewaan boleh ubah 
(floating rental portion) yang disandarkan kepada suatu formula atau penanda 
aras (benchmark) tertentu yang dipersetujui. Terdapat amalan dalam industri 
kewangan Islam yang menggabungkan kedua-dua jenis kadar sewa tersebut 
sebagai nilai sewaan dalam kontrak ijarah.   
Dalam hal ini, MPS dirujuk berhubung amalan industri yang menggabungkan 
dua bahagian sewaan (sewa tetap dan sewa boleh ubah) sebagai nilai sewaan 
dalam kontrak ijarah.
Keputusan
MPS pada mesyuarat ke-140 bertarikh 28 Oktober 2013 telah 
memutuskan bahawa amalan penggabungan kadar sewa tetap dan 
kadar sewa boleh ubah dalam satu harga sewaan dibenarkan.
41 Al-Zuhaili, Al-Fiqh al-Islami wa Adillatuh, Dar al-Fikr, 2002, j. 5, h. 3804.
37.
70
KOMPILASI KEPUTUSAN SYARIAH DALAM KEWANGAN ISLAM
Asas Pertimbangan
Keputusan MPS ini berdasarkan pertimbangan bahawa tiada halangan Syarak 
berkenaan penetapan harga sewaan sama ada kadar tetap, kadar boleh ubah, 
atau penggabungan antara kedua-duanya selagi mana penetapan harga sewaan 
tetap dan penanda aras tersebut diketahui dan dipersetujui oleh pihak yang 
berkontrak. 
Ini selaras dengan kaedah fiqah yang menyebut: 
 “Hukum asal bagi sesuatu perkara adalah harus sehingga terdapat dalil 
yang menunjukkan keharamannya.” 
42
Tambahan pula, amalan ini tidak membawa kepada ketidakpastian yang 
melampau (gharar fahisy) kerana terdapat formula yang jelas dan dipersetujui 
bersama.
Penetapan Had Maksimum Dan Minimum Dalam Kadar Sewa Boleh Ubah 
Dalam Kontrak Ijarah
MPS dalam keputusan terdahulu telah memutuskan bahawa kadar sewa dalam 
kontrak ijarah boleh berubah berdasarkan persetujuan awal untuk menyandarkan 
kadar sewa kepada suatu penanda aras yang dipersetujui bersama dalam 
tempoh tertentu.
43  Walau bagaimanapun, terdapat persoalan sama ada pihak 
yang berkontrak boleh bersetuju dengan kadar sewa boleh ubah secara mutlak 
ataupun terhad kepada kadar tertentu. Dalam hal ini, MPS dirujuk berhubung 
isu penetapan had minimum dan maksimum dalam kadar sewaan boleh ubah 
dalam kontrak ijarah.
 
Keputusan
MPS pada mesyuarat ke-140 bertarikh 28 Oktober 2013 telah 
memutuskan bahawa amalan kadar sewaan boleh ubah dalam kontrak 
ijarah mestilah mempunyai penetapan had minimum dan maksimum.
38.
42  Al-Suyuti, Al-Asybah wa al-Naza’ir, Dar al-Kutub al-`Ilmiyyah, 1403H, Beirut, h. 60.
43 Keputusan MPS ini memperincikan keputusan MPS terdahulu iaitu keputusan MPS pada mesyuarat ke-33 bertarikh 27 Mac 2003, 
mesyuarat ke-35 bertarikh 22 Mei 2003 dan mesyuarat ke-38 bertarikh 28 Ogos 2003 yang memutuskan bahawa kadar sewa 
dalam kontrak ijarah boleh berubah berdasarkan persetujuan awal untuk menyandarkan kadar sewa kepada suatu penanda aras 
yang dipersetujui bersama dalam tempoh tertentu.
71
KOMPILASI KEPUTUSAN SYARIAH DALAM KEWANGAN ISLAM
Asas Pertimbangan
Kewajipan untuk menetapkan had minimum dan maksimum bagi kadar 
sewaan boleh ubah bertujuan untuk mengelakkan berlakunya ketidakpastian 
yang melampau (gharar fahisy) dalam kadar sewaan tersebut sekaligus dapat 
membezakan produk ijarah dalam kewangan Islam dengan produk sewa beli 
dalam kewangan konvensional. 
Ia juga memberikan kelonggaran kepada pihak berkontrak untuk mengambil 
risiko yang tertentu dalam kadar batasan yang dijangka dan dipersetujui.
Tanggungjawab Penyewa Untuk Membuktikan Tidak Berlaku Kecuaian 
Ketika Aset Rosak
Dalam konteks ijarah, secara prinsipnya sebarang kerosakan aset tidak ditanggung 
oleh penyewa kerana aset sewaan tersebut dipegang oleh penyewa atas dasar 
amanah melainkan terdapat bukti bahawa kerosakan tersebut disebabkan oleh 
kecuaiannya. Berdasarkan prinsip ini, pemberi sewa perlu membuktikan bahawa 
kerosakan aset sewaan adalah disebabkan oleh kecuaian penyewa.  
Namun begitu, secara praktikalnya pemilik aset sukar untuk membuktikan 
wujudnya kecuaian oleh penyewa. Tambahan pula, timbul persepsi negatif ke 
atas penyewa kerana kerosakan tersebut berlaku semasa aset berada dalam 
penggunaan penyewa.
Dalam hal ini, MPS dirujuk berhubung isu sama ada penyewa boleh 
dipertanggungjawabkan untuk membuktikan tidak berlaku kecuaian yang 
mengakibatkan kerosakan aset.  
Keputusan
MPS pada mesyuarat ke-140 bertarikh 28 Oktober 2013 telah 
memutuskan bahawa penyewa boleh dipertanggungjawabkan untuk 
membuktikan tidak berlaku kecuaian olehnya ketika aset sewaan rosak. 
Sekiranya penyewa gagal membuktikan bahawa beliau tidak cuai, maka 
penyewa perlu bertanggungjawab ke atas kerosakan tersebut.
39.
72
KOMPILASI KEPUTUSAN SYARIAH DALAM KEWANGAN ISLAM
Asas Pertimbangan
Keputusan MPS ini berdasarkan pertimbangan-pertimbangan berikut:
i. Dalam konteks amalan kewangan semasa, IKI menghadapi kesukaran 
untuk memantau pelanggannya dalam mengendalikan suatu aset ijarah. 
Situasi ini menyebabkan IKI terdedah kepada kemungkinan berlakunya 
manipulasi atau risiko moral (moral hazard) oleh penyewa.
ii. Bersandarkan kepada pandangan Imam Malik
44 dalam konteks mudarabah 
iaitu sekiranya mudarib mendakwa terdapat kerugian sedangkan alasan 
dakwaan tersebut tidak diketahui (mudarib gagal membuktikan bahawa 
kerugian tersebut bukan disebabkan oleh kecuaiannya), maka mudarib 
hendaklah menjamin kerugian tersebut. 
iii. Berdasarkan amalan semasa dalam produk kewangan Islam yang berasaskan 
sewaan, aset sewaan adalah di bawah jagaan penyewa sepanjang tempoh 
sewaan. 
Pemindahan beban pembuktian kepada penyewa tidak menjejaskan prinsip asal 
bahawa penyewa tidak menjamin kerosakan aset sewaan melainkan disebabkan 
oleh kecuaiannya.
Status Kontrak Ijarah Dalam Situasi Kematian Salah Satu Pihak Yang 
Berkontrak
MPS dirujuk berhubung isu sama ada kontrak ijarah terbatal secara langsung 
atau tidak, sekiranya berlaku kematian salah satu pihak yang berkontrak.
Keputusan
MPS pada mesyuarat ke-145 bertarikh 25 Mac 2014 telah memutuskan 
bahawa kontrak ijarah tidak terbatal dalam situasi kematian salah satu 
pihak yang berkontrak.
40.
44  Abu Walid al-Baji, Al-Muntaqa Syarh al-Muwatta’, Matba`ah al-Sa`adah, 1322H, j. 5, h. 164 -165.
73
KOMPILASI KEPUTUSAN SYARIAH DALAM KEWANGAN ISLAM
Asas Pertimbangan
Keputusan MPS ini berdasarkan pendapat jumhur fuqaha iaitu Maliki, Syafi`i dan 
Hanbali yang menyatakan bahawa kontrak ijarah tidak terbatal dengan kematian 
pihak yang berkontrak dan ia boleh diwarisi.45 Oleh yang demikian, hak-hak dan 
liabiliti pihak-pihak yang berkontrak akan berpindah kepada ahli waris tanpa 
perlu memeterai kontrak baharu. 
Penamatan Awal Kontrak Ijarah Oleh Penyewa
Kontrak ijarah merupakan satu kontrak yang lazim yang mana pihak yang 
berkontrak tidak boleh menamatkan kontrak sepanjang tempoh ijarah tanpa 
persetujuan pihak yang satu lagi. Namun, penyewa boleh menamatkan kontrak 
sebelum tamat tempoh ijarah sekiranya dipersetujui oleh pemilik aset sewaan. 
Dalam hal ini, MPS dirujuk berhubung sama ada pemilik aset sewaan berhak 
untuk membuat tuntutan daripada penyewa bagi jumlah sewaan sehingga 
tamat tempoh ijarah yang telah dipersetujui. 
Keputusan 
MPS pada mesyuarat ke-151 bertarikh 30 September 2014 telah 
memutuskan bahawa dalam situasi di mana penyewa menyerahkan 
aset sebelum tempoh matang kontrak ijarah, maka kontrak ijarah boleh 
dibubarkan (fasakh). Oleh itu, pemberi sewa tidak berhak menuntut 
sewa bagi tempoh sewaan yang belum berlalu. Namun, pemberi sewa 
selaku pemilik aset berhak menuntut pampasan daripada penyewa 
mengikut terma yang dipersetujui sewaktu pemeteraian kontrak.
Asas Pertimbangan
Keputusan MPS ini mengambil kira maslahah dan keadilan kepada kedua-dua 
pihak yang berkontrak. Di samping itu, menurut amalan semasa (`urf) yang selari 
dengan Syarak, kontrak ijarah boleh dibubarkan sekiranya penyewa menyerahkan 
aset sewaan sebelum tamat tempoh matang kontrak ijarah.  
41.
45  Al-Dusuki, Hashiyah al-Dusuki `ala Syarh al-Kabir, Dar al-Fikr, j. 4, h. 29-30; Al-Nawawi, Al-Majmu` Syarh al-Muhazzab, Dar al-Fikr, 
j. 15, h. 88; Ibnu Qudamah, Al-Mughni, Maktabah al-Qaherah, Kaherah, 1388 H, j. 5, h. 347.
74
KOMPILASI KEPUTUSAN SYARIAH DALAM KEWANGAN ISLAM
Dalam hal ini, pemberi sewa selaku pemilik aset sewaan berhak menerima 
pampasan mengikut terma yang dipersetujui. Ini berdasarkan kaedah fiqah yang 
menyatakan:
“Amalan semasa boleh dijadikan sandaran hukum.” 
46
Keharusan pemberi sewa untuk menerima pampasan mengikut terma yang 
dipersetujui bersandarkan kepada hadis berikut:
“(Urusan) orang Islam berasaskan kepada syarat-syarat yang (dipersetujui) oleh 
mereka, kecuali syarat yang menghalalkan apa yang haram atau mengharamkan 
apa yang halal.” 
47
46  Ali Haidar, Durar al-Hukkam fi Syarh Majallah al-Ahkam, Dar al-Jil, j. 1, h. 44; Ibnu Nujaim, Al-Asybah wa al-Naza’ir, Dar al-Kutub 
al-`Ilmiyyah,1419 H, Beirut, j. 5, h. 79.   
47  Abu Daud, Sunan Abi Daud, Bait al-Afkar al-Dawliyyah, 1999, h. 398, hadis no. 3594. 
75
KOMPILASI KEPUTUSAN SYARIAH DALAM KEWANGAN ISLAM
Klausa Penalti (Syart Jaza’i) 48  Ke Atas Sani` Dalam Kes Kelewatan 
Penyerahan Aset Istisna` 
Dalam kontrak istisna`, penyerahan aset perlu dibuat dalam tempoh yang telah 
dipersetujui. Sekiranya berlaku kelewatan dalam penyerahan aset istisna` oleh 
sani`, mustasni` terdedah kepada risiko kerugian dan kemudaratan.   
Sehubungan itu, MPS dirujuk berhubung cadangan syart jaza’i ke atas sani` dalam 
kontrak istisna` bagi kes kelewatan penyerahan aset istisna` kepada mustasni`.
Keputusan
MPS pada mesyuarat ke-142 bertarikh 17 Disember 2013 telah 
memutuskan bahawa semasa pemeteraian kontrak istisna`, pihak yang 
berkontrak boleh bersetuju dengan pengenaan syart jaza’i ke atas sani` 
dalam kes kelewatan penyerahan aset istisna`.
 
Syart jaza’i tersebut boleh dipersetujui dalam bentuk denda pada kadar 
tertentu yang perlu dibayar oleh sani` kepada mustasni`. Kadar tersebut 
tidak semestinya dihadkan kepada kerugian sebenar yang ditanggung 
oleh mustasni` sahaja. Bayaran penalti ini juga boleh diambil kira sebagai 
pendapatan (income) mustasni`.
Asas Pertimbangan
Keputusan MPS ini berdasarkan pertimbangan-pertimbangan berikut:
i. Tiada halangan Syarak terhadap persetujuan pihak berkontrak dengan 
pengenaan syart jaza’i berbentuk denda pada kadar tertentu ke atas sani` 
dalam kes kelewatan penyerahan aset istisna` kerana pengenaan denda 
tersebut disebabkan oleh kelewatan penyerahan aset istisna` dan bukannya 
kelewatan bayaran hutang berbentuk wang. Oleh itu, tiada isu riba dalam 
pengenaan syart jaza’i tersebut.
ii. Syart jaza’i tersebut juga dilihat sebagai pampasan kepada kerugian yang 
mungkin ditanggung oleh mustasni` disebabkan oleh kelewatan penyerahan 
aset istisna` oleh sani` . Perkara ini bertujuan menjaga kepentingan mustasni`.
42.
Istisna`
48 Klausa penalti (syart jaza’i) bermaksud persetujuan satu pihak untuk melakukan sesuatu jika dia gagal melaksanakan 
tanggungjawabnya.
76
KOMPILASI KEPUTUSAN SYARIAH DALAM KEWANGAN ISLAM
43. Penjualan Atau Cagaran Aset Istisna` Yang Belum Diserahkan Kepada 
Mustasni`
Kontrak istisna` berlaku antara mustasni` dan sani` yang mana sani` akan membina 
aset istisna` dalam tempoh tertentu berdasarkan perjanjian. Sebelum tamat 
tempoh pembinaan aset istisna`, terdapat kemungkinan mustasni` berhasrat 
untuk menjual atau mencagarkan aset istisna` yang masih dalam pembinaan. 
Dalam hal ini, MPS dirujuk berhubung isu sama ada penjualan atau cagaran aset 
istisna` yang belum diserahkan kepada mustasni` dibenarkan ataupun tidak. 
Keputusan
MPS pada mesyuarat ke-142 bertarikh 17 Disember 2013 telah 
memutuskan perkara berikut:
i. Mustasni` dalam kontrak istisna` tidak boleh menjual atau mencagarkan 
aset istisna` yang belum diserahkan hak milik kepadanya. Namun, pihak 
yang berkontrak boleh bersetuju semasa atau selepas pemeteraian 
kontrak istisna` bahawa mustasni` dalam tempoh pembinaan aset 
istisna` boleh menerima serahan aset tersebut seadanya (as is) dan 
kesannya adalah hak milik aset istisna` tersebut berpindah kepada 
mustasni`. Sehubungan itu, mustasni` boleh menjual atau mencagarkan 
aset tersebut kepada pihak yang lain.
ii. Sani` dalam akad istisna` boleh mencagarkan aset istisna` kepada pihak 
yang lain sebelum aset istisna` tersebut diserahkan kepada mustasni`.
Asas Pertimbangan 
Keputusan MPS ini berdasarkan pertimbangan-pertimbangan berikut: 
i. Secara prinsipnya, penjualan sesuatu aset yang belum dimiliki adalah tidak 
dibenarkan Syarak. Ini berdasarkan hadis Rasulullah SAW:
“Janganlah kamu menjual apa yang tiada di sisimu (tidak kamu miliki).” 
49
49 Al-Tirmizi, Sunan al-Tirmizi, Dar al-Gharb al-Islami, Beirut, 1998, j. 2, h. 525, hadis no. 1232.
77
KOMPILASI KEPUTUSAN SYARIAH DALAM KEWANGAN ISLAM
ii. Berdasarkan hadis yang dinyatakan, cagaran aset istisna` oleh mustasni` 
kepada pihak lain juga tidak dibenarkan kerana aset istisna` tersebut belum 
menjadi hak miliknya. 
iii. Selepas pemeteraian kontrak istisna`, mustasni` belum memiliki aset istisna`. 
Ini kerana, subjek akad (mahal al-`aqd) yang dipersetujui oleh pihak-
pihak berkontrak ialah pembuatan (`amal) dan aset istisna` dalam bentuk 
spesifikasi (masnu` mawsuf fi al-zimmah)
50, bukannya aset sedia ada yang 
telah wujud. 
iv. Hak milik aset istisna` hanya berpindah kepada mustasni` apabila berlaku 
serah terima aset istisna` oleh sani` kepada mustasni` sama ada serah terima 
tersebut berlaku setelah aset siap dibina ataupun masih dalam pembinaan. 
Tindakan serah terima antara sani` dengan mustasni` akan membawa 
kepada penamatan kontrak istisna` tersebut. 
v. Cagaran aset istisna` oleh sani` sebelum ia diserahkan kepada mustasni` 
dibenarkan kerana aset tersebut masih di bawah hak milik sani`. Perkara ini 
memenuhi syarat aset gadaian (marhun) yang perlu dimiliki oleh penggadai 
(rahin). 
vi. Aset istisna` yang masih dalam pembinaan memenuhi ciri-ciri aset gadaian 
dari sudut aset yang diiktiraf Syarak, bernilai, wujud, boleh ditentukan dan 
boleh diserahkan. 
Kes Kematian Atau Pembubaran Pihak Berkontrak Dalam Kontrak Istisna`
MPS dirujuk berhubung isu-isu berikut:
i. Hak mustasni` dalam kes kematian sani` (dalam konteks individu) atau 
pembubaran sani` (dalam konteks syarikat); dan
ii. Hak sani` dalam kes kematian mustasni` (dalam konteks individu) atau 
pembubaran mustasni` (dalam konteks syarikat). 
44.
50 Al-Kasani, Bada`i al-Sana`i fi Tartib al-Syara`i, Dar Ihya’ al-Turath al-`Arabi, 2000, j. 5, h. 3; Al-Sarakhsi, Al-Mabsut, Dar al-Ma`rifah,1414H, 
Beirut, j. 12, h. 139.
=== END 06_Ijarah.pdf ===

=== START 10_Rahn.pdf ===
95
KOMPILASI KEPUTUSAN SYARIAH DALAM KEWANGAN ISLAM
Prosedur Lelongan Barang Gadaian (Marhun)
MPS telah dirujuk berhubung suatu skim gadaian di bawah Skim Pajak Gadai Islam 
Ar-Rahnu yang ditawarkan oleh sebuah IKI yang berkaitan dengan isu-isu berikut:
i. Prosedur yang perlu diikuti oleh pemegang gadaian (murtahin) sebelum 
sesuatu barang gadaian (marhun) itu dilelong.
ii. Keperluan notis makluman kepada penggadai (rahin) mengenai lelongan 
awam. 
Keputusan
 
MPS pada mesyuarat yang ke-127 bertarikh 30 Ogos 2012 telah 
membincangkan isu berhubung rahn dan memutuskan seperti yang 
berikut:
Syarak memperuntukkan prosedur umum berhubung dengan penjualan 
marhun apabila berlaku kemungkiran dalam pembayaran hutang oleh 
rahin iaitu:
i. Dalam konsep rahn, marhun masih menjadi milik rahin. Sehubungan 
itu, murtahin perlu mendapatkan keizinan daripada rahin untuk 
menjual marhun sekiranya rahin gagal melunaskan hutangnya. 
Sekiranya rahin enggan menjual atau memberikan keizinan untuk 
menjual marhun, maka marhun tersebut boleh dijual dengan 
perintah mahkamah.
 
 Namun pihak yang berkontrak boleh bersetuju dari awal lagi semasa 
kontrak dilakukan untuk memberi keizinan kepada murtahin untuk 
menjual marhun berdasarkan terma-terma dalam kontrak. Keizinan 
tersebut juga boleh diperkukuhkan dengan syarat-syarat lain bagi 
memelihara kepentingan kedua-dua pihak yang berkontrak seperti 
keperluan murtahin untuk memaklumkan kepada rahin sebelum 
penjualan marhun dilakukan. 
57
.
Rahn
96
KOMPILASI KEPUTUSAN SYARIAH DALAM KEWANGAN ISLAM
ii. Sekiranya keperluan bagi murtahin untuk memaklumkan kepada 
rahin sebelum penjualan marhun diletakkan sebagai syarat yang 
dipersetujui dalam kontrak rahn, maka syarat tersebut adalah sah 
dan mestilah dipatuhi oleh murtahin walaupun rahin sudah sedia 
maklum berhubung dengan tarikh matang hutang.
iii. Sekiranya terdapat lebihan daripada hasil penjualan marhun setelah 
pelunasan hutang serta pembayaran sebarang kos berkaitan, lebihan 
tersebut hendaklah dipulangkan kepada rahin. Sekiranya hasil jualan 
tersebut tidak mencukupi untuk melunaskan hutang rahin kepada 
murtahin, maka kekurangan tersebut perlu ditanggung oleh rahin.
Asas Pertimbangan 
Keputusan MPS ini berdasarkan pertimbangan berikut: 
Prosedur umum yang dipersetujui bersama berhubung dengan penjualan 
marhun adalah diharuskan dan wajib dipatuhi selagi mana ia tidak bertentangan 
dengan Syarak. Ini berdasarkan hadis berikut:
 “(Urusan) orang Islam adalah berasaskan kepada syarat-syarat yang 
(dipersetujui) oleh mereka, kecuali syarat yang menghalalkan apa yang 
haram atau mengharamkan apa yang halal.” 
66
Cagaran Aset Bercampur
Dalam aset kewangan sesebuah syarikat, adakalanya nisbah aset-aset kewangan 
tersebut bercampur antara aset patuh Syariah dengan aset yang tidak patuh 
Syariah. Nilai peratusannya pula berbeza-beza mengikut dominasi aktiviti 
perniagaan sesebuah syarikat. 
Situasi sebegini boleh memberi implikasi tertentu khususnya dalam aktiviti 
pencagaran aset-aset kewangan semasa kerana terdapat aset-aset yang 
bercampur seperti deposit tetap, saham, bon, insurans dan lain-lain lagi. Selain 
itu, sekiranya cagaran hanya dihadkan kepada aset patuh Syariah sahaja, 
kemungkinan jumlah aset yang boleh dicagarkan akan menjadi terhad dan 
58.
66 Abu Daud, Sunan Abi Daud, Bait al-Afkar al-Dawliyyah, 1999, h. 398, hadis no. 3594.
97
KOMPILASI KEPUTUSAN SYARIAH DALAM KEWANGAN ISLAM
terbatas sedangkan cagaran hanyalah satu aturan sokongan kepada kontrak 
pendasar yang patuh Syariah.
Sehubungan itu, MPS dirujuk berhubung status aset yang bercampur antara 
patuh Syariah dengan tidak patuh Syariah, sama ada ia boleh dijadikan sebagai 
cagaran ataupun tidak. 
Keputusan
 
MPS pada mesyuarat ke-160 bertarikh 30 Jun 2015 telah memutuskan 
berkenaan cagaran aset bercampur seperti yang berikut: 
i. Saham syarikat yang mempunyai komposisi aset bercampur boleh 
diterima sebagai cagaran dengan syarat perniagaan teras syarikat 
tersebut ialah aktiviti yang diklasifikasikan sebagai patuh Syariah; dan 
ii. Aset bercampur boleh diterima sebagai cagaran dengan syarat 
bahagian aset patuh Syariah dan aset tidak patuh Syariah boleh 
diasingkan. Nilai cagaran mestilah terhad kepada bahagian yang 
patuh Syariah sahaja. Dalam hal ini: 
(a) Nilai cagaran untuk aset berasaskan faedah seperti sijil deposit 
tetap konvensional dan bon konvensional adalah terhad kepada 
nilai muka instrumen tersebut; dan 
(b) Nilai cagaran bagi amanah saham yang tidak patuh Syariah 
adalah terhad kepada nilai pelaburan asal dan apa-apa pelaburan 
tambahan oleh pelabur. 
Asas Pertimbangan 
Keputusan MPS ini berasaskan pertimbangan-pertimbangan berikut: 
i. Secara umumnya, aset yang bernilai dari sudut Syarak boleh digunakan 
sebagai cagaran bagi menjamin pelunasan hutang. 
ii. Secara prinsipnya, boleh disimpulkan bahawa tidak ada halangan Syarak 
untuk seseorang pemiutang menerima bayaran hutang oleh penghutang 
yang sumber kewangannya adalah yang tidak patuh Syariah berdasarkan 
kaedah berikut: 
98
KOMPILASI KEPUTUSAN SYARIAH DALAM KEWANGAN ISLAM
“Penentuan sesuatu wang tidak menjadikan ia spesifik.” 67
iii. Keharusan cagaran dalam konteks saham syarikat yang mempunyai 
komposisi aset yang bercampur yang mana terasnya ialah aktiviti patuh 
Syariah berdasarkan kepada kaedah fiqah berikut:
 “Pertimbangan adalah pada kebiasaan yang meluas dan bukan pada yang 
terpencil.” 
68
Pemodalan Semula Amaun Faedah Aset Kewangan Konvensional Untuk 
Diambil Kira Sebagai Nilai Marhun
MPS pada mesyuaratnya yang terdahulu telah memutuskan bahawa sijil deposit 
tetap konvensional merupakan hak atau harta pelanggan dan boleh dijadikan 
sekuriti atau cagaran bagi pembiayaan secara Islam tertakluk kepada syarat 
bahawa nilai cagaran hanya terhad kepada nilai pokok sijil deposit tetap sahaja. 
Sekiranya faedah yang diterima tidak dipermodalkan semula oleh pelanggan, 
maka jumlah cagaran adalah terhad kepada nilai modal sijil deposit tetap yang 
asal.
Dalam hal ini, MPS dirujuk berhubung persoalan sama ada bahagian nilai faedah 
yang dipermodalkan semula dalam sijil deposit tetap boleh diterima sebagai 
marhun atau ia masih dianggap sebagai faedah yang dilarang dan tidak boleh 
diterima sebagai marhun.
Keputusan 
MPS pada mesyuarat ke-170 bertarikh 30 Ogos 2016 telah memutuskan 
bahawa IKI boleh menerima keseluruhan nilai pokok sijil deposit tetap 
konvensional walaupun nilai pokok tersebut mengandungi nilai faedah 
masa lalu yang telah dipermodalkan semula oleh pemegang sijil deposit 
tetap tersebut. 
67 Ibnu Nujaim, Al-Bahr al-Ra’iq Syarh Kanz al-Daqa’iq, Dar al-Kitab al-Islami, j. 6, h. 139. 
68 Ahmad al-Zarqa’, Syarh al-Qawa`id al-Fiqhiyyah, Dar al-Qalam, 1989, h. 235.
59.
99
KOMPILASI KEPUTUSAN SYARIAH DALAM KEWANGAN ISLAM
Asas Pertimbangan
 
Keputusan MPS ini berdasarkan pertimbangan-pertimbangan berikut:
 
i. Untuk mencapai objektif kestabilan dan kelangsungan muamalat (istiqrar 
al-ta`amul), hasil faedah daripada kontrak ribawi berdasarkan hasil usaha, 
walaupun tidak selari dengan Syarak, ia tidak menafikan status pemilikan 
dan pegangan hasil faedah yang dijadikan sebahagian modal dalam sijil 
deposit tetap tersebut.
ii. Pemodalan semula faedah sijil deposit tetap adalah di bawah tanggungjawab 
pelanggan. Dari perspektif IKI, keseluruhan nilai modal sijil deposit tetap 
tersebut boleh dijadikan marhun tanpa perlu menyelidiki sumber modal 
tersebut. Pendekatan ini juga selari dengan kaedah-kaedah fiqah berikut 
yang merumuskan bahawa sesuatu hukum terhadap perkara yang sukar 
ditentukan hakikatnya boleh dinilai daripada sudut zahirnya sahaja:
 “Sesuatu hukum diasaskan atas apa-apa yang zahir, adapun hal-hal yang 
tersembunyi itu Allah SWT sahaja yang mengetahuinya.” 
69
 “Sesuatu hukum diasaskan atas apa-apa yang zahir dalam perkara-perkara 
yang sukar ditetapkan hakikat sebenarnya.” 
70
 “Mua`malah diasaskan atas perkara yang zahir, dan adalah dimaklumi 
bahawa perkara batin adalah tersembunyi, tidak disandarkan ke atasnya 
sesuatu hukum.” 
71
iii. Keputusan ini adalah selari dengan keputusan MPS sebelum ini yang 
menyatakan bahawa hanya nilai pokok sijil deposit tetap konvensional 
sahaja yang boleh dijadikan sebagai aset cagaran dan juga keputusan MPS 
berhubung keharusan IKI untuk menerima dana daripada pelanggan tanpa 
perlu menyelidiki sumber dana tersebut.
69 Al-Syafi`i, Al-Umm, Dar al-Ma`rifah, Beirut, 1990, j. 4, h. 120.
70 Ali Ahmad al-Nadwi, Jamharah al-Qawa`id al-Fiqhiyyah fi al-Mu`amalat al-Maliyyah, Syarikah al-Rajhi al-Masrafiyyah li al-Istithmar, 
2000, j. 1, h. 4334.
71 Ibnu Hajar al-`Asqalani, Fath al-Bari Syarh Sahih al-Bukhari, Dar al-Ma`rifah, 1959, j. 4, h. 302.
100
KOMPILASI KEPUTUSAN SYARIAH DALAM KEWANGAN ISLAM
Penggunaan Marhun Oleh Pencagar (Rahin)
Secara umumnya, dalam konteks amalan pasaran berkaitan pembiayaan yang 
diberikan oleh IKI kepada pelanggan, pihak IKI sebagai murtahin tidak menyimpan 
aset cagaran secara fizikal. 
Sebagai contoh, dalam pembiayaan perumahan berdasarkan konsep tawarruq, 
pelanggan akan mencagarkan rumahnya kepada IKI dan dalam masa yang sama, 
pelanggan tersebut terus menduduki rumah yang dicagarkan. 
Dalam hal ini, MPS dirujuk sama ada rahin sebagai pemilik aset boleh 
menggunakan atau mengambil manfaat daripada marhun setelah aset tersebut 
dicagarkan.
Keputusan 
MPS pada mesyuarat ke-170 bertarikh 30 Ogos 2016 telah memutuskan 
bahawa rahin yang juga pemilik aset boleh menggunakan dan mengambil 
manfaat daripada marhun dengan izin murtahin.
Asas Pertimbangan  
Keputusan MPS ini berdasarkan pertimbangan-pertimbangan berikut:
i. Pandangan jumhur ulama daripada mazhab Hanafi, Maliki dan Hanbali 
mensyaratkan keizinan daripada murtahin sebelum aset cagaran digunakan 
oleh rahin. Antaranya ialah Ibnu Qudamah menyebut dalam kitabnya al-
Mughni: 
 “Pencagar tidak boleh mengambil manfaat daripada aset cagaran sama ada 
untuk menggunakannya, tinggal di dalamnya, menyewakan, meminjamkan 
atau selainnya tanpa mendapat keizinan (keredaan) penerima cagaran.”
 72
60.
72 Ibnu Qudamah, Al-Mughni, Maktabah al-Qaherah, 1968, j. 4, h. 293.
101
KOMPILASI KEPUTUSAN SYARIAH DALAM KEWANGAN ISLAM
ii. Keharusan penggunaan aset cagaran oleh rahin setelah mendapat keizinan 
murtahin adalah bagi memudahkan dan melicinkan amalan semasa yang 
terdapat dalam pembiayaan perumahan dan juga kenderaan. Ini kerana 
berdasarkan praktis semasa, pihak bank sebagai murtahin tidak menyimpan 
aset cagaran secara fizikal kerana qabd aset yang diterima oleh bank 
berbentuk qabd hukmi dan bukan qabd haqiqi. 
Penggunaan Marhun Oleh Penerima Cagaran (Murtahin)
Dalam amalan industri kewangan Islam, aset cagaran secara lazimnya digunakan 
untuk menjamin pembayaran balik hutang pembiayaan pelanggan dengan 
bank. Aset ini sama ada diletakkan di bawah jagaan pelanggan sendiri ataupun 
di bawah jagaan bank. Sekiranya ia berada di bawah jagaan bank, timbul situasi 
yang mana bank selaku murtahin berkemungkinan akan menggunakan atau 
mengambil manfaat daripada marhun tersebut.
Sehubungan itu, MPS dirujuk sama ada murtahin boleh menggunakan atau 
mengambil manfaat daripada marhun.
Keputusan
MPS pada mesyuarat ke-170 bertarikh 30 Ogos 2016 telah memutuskan 
bahawa murtahin tidak boleh menggunakan dan mengambil manfaat 
daripada marhun kecuali dengan izin rahin. Dalam situasi cagaran 
terhadap obligasi yang lahir daripada kontrak qard, hak penggunaan 
marhun tidak boleh dijadikan syarat terhadap qard tersebut.
Asas Pertimbangan
Keputusan MPS ini berdasarkan pertimbangan-pertimbangan berikut:
i. Keperluan murtahin mendapatkan keizinan rahin untuk menggunakan 
marhun berdasarkan kepada prinsip bahawa marhun tersebut masih 
dalam pemilikan rahin dan ia diserahkan kepada murtahin hanya untuk 
disimpan bagi tujuan pelunasan hutang sahaja. Sekiranya murtahin hendak 
menggunakannya bagi sebarang tujuan, ia perlu mendapatkan keizinan 
pemiliknya iaitu rahin.
61.
102
KOMPILASI KEPUTUSAN SYARIAH DALAM KEWANGAN ISLAM
ii. Larangan mensyaratkan penggunaan marhun oleh murtahin dalam kes 
obligasi yang terbit daripada qard yang menjadi pendasar kepada rahn 
adalah bagi mengelakkan sebarang bentuk manfaat kepada pemberi 
qard (muqrid) yang disyaratkan dalam kontrak qard sebagaimana yang 
dinyatakan dalam hadis:
 “Daripada Ali r.a berkata bahawa Rasulullah SAW bersabda: Setiap qard 
yang memberi manfaat (kepada pemberi qard) adalah riba.” 
73
Penanggungan Kos Penyimpanan, Kos Dokumentasi Dan Kos Pencairan 
Marhun
Secara umumnya, aset yang dicagarkan di bawah kontrak rahn mempunyai 
kos tertentu yang berkaitan dengannya seperti kos penyelenggaraan, kos 
penyimpanan dan kos pencairan aset. Dalam amalan industri kewangan Islam, 
aset tetap yang dijadikan cagaran lazimnya diletakkan di bawah jagaan pelanggan 
sendiri (selaku rahin) dan tidak disimpan oleh bank. Namun, aset boleh alih yang 
dijadikan cagaran biasanya akan disimpan oleh IKI.
Sehubungan itu, MPS dirujuk bagi mendapatkan panduan yang jelas berhubung 
pihak yang perlu menanggung kos berkaitan marhun.
Keputusan
MPS pada mesyuarat ke-170 bertarikh 30 Ogos 2016 telah memutuskan 
bahawa secara prinsipnya, segala kos berkaitan dengan penyimpanan 
marhun, dokumentasi dan pencairan marhun mestilah ditanggung oleh 
rahin. Namun begitu, kedua-dua pihak iaitu rahin dan murtahin boleh 
bersetuju untuk menentukan pihak yang menanggung kos-kos tersebut.
62.
73 Ibnu Hajar al-`Asqalani, Bulugh al-Maram min Adillah al-Ahkam, Matba`ah al-Salafiyyah, 1928, h. 176.
103
KOMPILASI KEPUTUSAN SYARIAH DALAM KEWANGAN ISLAM
Asas Pertimbangan
Keputusan MPS ini berdasarkan pertimbangan-pertimbangan berikut:
i. Isu berkenaan pihak yang menanggung kos marhun dalam kontrak rahn 
merupakan perkara khilaf. Dalam hal ini, jumhur yang terdiri daripada 
fuqaha Maliki, Syafi`i dan Hanbali berpandangan bahawa semua kos 
yang berkaitan marhun adalah di bawah tanggungjawab rahin, tanpa 
membezakan sama ada kos tersebut berkaitan penyelenggaraan atau 
penyimpanan aset.
ii. Di samping itu, dalam amalan perbankan semasa, kebanyakan aset tetap yang 
dijadikan marhun biasanya dipegang oleh murtahin secara qabd hukmi yang 
tidak melibatkan pegangan secara fizikal. Sebaliknya, aset tersebut berada 
di bawah jagaan rahin. Sehubungan itu, adalah lebih praktikal sekiranya kos 
yang melibatkan penyimpanan, dokumentasi dan pencairan ditanggung oleh 
rahin selaku pemilik dan juga pihak yang menyimpan aset tersebut.
Pengenaan Caj Ke Atas Rahin Dalam Kontrak Rahn Yang Melibatkan 
Hutang Qard
Dalam amalan semasa industri kewangan, produk gadaian berasaskan kontrak 
rahn mempunyai caj tertentu terutamanya caj penyimpanan aset yang dikenakan 
oleh bank sebagai murtahin ke atas pelanggan sebagai rahin. Struktur pengenaan 
amaun caj ini adalah pelbagai bergantung kepada formula yang ditetapkan.
MPS dirujuk berhubung prinsip Syariah yang perlu diberi perhatian dalam 
pengenaan caj oleh murtahin ke atas rahin.
Keputusan
MPS pada mesyuarat ke-170 bertarikh 30 Ogos 2016 telah memutuskan 
bahawa murtahin tidak boleh mengenakan sebarang caj atau bayaran 
ke atas pencagar yang memberikan keuntungan kepada murtahin, 
sekiranya kontrak rahn melibatkan hutang qard. Ini adalah bagi 
mengelakkan daripada berlakunya riba apabila pemiutang dalam 
kontrak qard memperoleh manfaat secara langsung atau tidak langsung 
daripada penghutang. Namun, murtahin boleh menuntut kos langsung 
(direct cost) berkaitan penyimpanan dan penyelenggaraan cagaran 
(marhun) daripada rahin.
63.
104
KOMPILASI KEPUTUSAN SYARIAH DALAM KEWANGAN ISLAM
Asas Pertimbangan
Keputusan MPS ini berdasarkan pertimbangan-pertimbangan berikut:
i. Asas kepada larangan pengenaan caj ke atas rahin yang memberi 
keuntungan kepada murtahin adalah kerana ia merupakan manfaat 
yang disyaratkan oleh muqrid ke atas peminjam (muqtarid) sepertimana 
dinyatakan dalam hadis:
 “Daripada Ali r.a berkata bahawa Rasulullah SAW bersabda: Setiap qard 
yang memberi manfaat (kepada pemberi qard) adalah riba.” 
74
ii. Keharusan tuntutan kos langsung berkaitan penyimpanan dan 
penyelenggaraan cagaran ke atas rahin kerana kos tersebut adalah 
kos sebenar yang ditanggung oleh murtahin. Malah, ia tidak mendapat 
sebarang keuntungan daripada caj tersebut. Di samping itu, kos tersebut 
pada asalnya adalah di bawah tanggungjawab rahin sekiranya aset tersebut 
tidak dicagarkan.
Kontrak Rahn Yang Melibatkan Aset Pihak Ketiga
Dalam praktis semasa berhubung pencagaran, pada kebiasaannya aset cagaran 
yang digunakan ialah aset yang dimiliki oleh penghutang. Namun, terdapat juga 
situasi yang mana aset yang dimiliki oleh pihak ketiga dijadikan sebagai cagaran. 
MPS dirujuk berhubung kontrak rahn yang melibatkan aset yang dimiliki oleh 
pihak ketiga sebagai cagaran.
Keputusan
MPS pada mesyuarat yang ke-174 pada 28 Februari 2017 telah 
memutuskan bahawa di bawah kontrak rahn, aset pihak ketiga boleh 
digunakan sebagai aset cagaran. Hal ini boleh dilakukan sama ada pihak 
ketiga itu sendiri bertindak sebagai rahin bagi menjamin pembayaran 
hutang; atau penghutang bertindak sebagai rahin dengan syarat ia 
memperoleh keizinan pihak ketiga tersebut.
74 Ibnu Hajar al-`Asqalani, Bulugh al-Maram min Adillah al-Ahkam, Matba`ah al-Salafiyyah, 1928, h. 176.
64.
105
KOMPILASI KEPUTUSAN SYARIAH DALAM KEWANGAN ISLAM
Asas Pertimbangan 
Keputusan MPS ini berdasarkan pertimbangan-pertimbangan berikut:
i. Secara prinsipnya, fuqaha membenarkan pihak ketiga bertindak sebagai 
rahin dalam sesuatu kontrak rahn. Ini kerana dalam kontrak rahn tidak 
disyaratkan bahawa rahin hanya boleh mencagar aset bagi jaminan 
hutangnya sahaja. Sebaliknya, ia boleh mencagar asetnya untuk menjamin 
hutang pihak lain. 
ii. Para fuqaha bersepakat bahawa hukum penghutang mencagarkan aset 
yang dimiliki oleh pihak ketiga adalah harus setelah mendapat keizinannya.
Status Aset Yang Belum Wujud Sebagai Aset Cagaran
Secara umumnya, dalam konteks amalan pasaran, IKI boleh menerima sebarang 
aset untuk dijadikan cagaran berdasarkan amalan pengurusan risiko IKI tersebut. 
Antara jenis aset cagaran yang boleh diterima ialah aset cagaran yang sudah 
wujud dan yang akan wujud pada masa hadapan. Bentuk-bentuk aset cagaran 
ini distruktur berasaskan penstrukturan yang pelbagai dan fleksibel.
Terdapat situasi pelanggan mencagarkan aset yang sudah wujud kepada IKI 
seperti bangunan, tanah dan mesin. IKI tersebut juga akan mengambil aset yang 
belum wujud dan dijangka akan wujud pada masa hadapan sebagai cagaran 
tambahan selain daripada cagaran yang sedia ada. Contoh aset yang belum 
wujud dan dijangka akan wujud dapat dilihat dalam situasi IKI memegang suatu 
debentur sebagai jaminan kepada pembayaran hutang pembiayaan yang mana 
aset cagaran bukan sahaja terhad kepada aset tetap sedia ada seperti bangunan 
dan kilang, tetapi juga meliputi hasil keluaran (output) yang akan dihasilkan oleh 
kilang tersebut.
Dalam hal ini, MPS dirujuk sama ada rahin boleh mencagarkan aset yang belum 
wujud dan dijangka akan wujud pada masa hadapan kepada murtahin.
65.
106
KOMPILASI KEPUTUSAN SYARIAH DALAM KEWANGAN ISLAM
Keputusan 
MPS pada mesyuarat ke-174 bertarikh 28 Februari 2017 telah 
memutuskan bahawa suatu aset yang akan wujud pada masa hadapan 
boleh dicagarkan di bawah kontrak rahn dengan persetujuan kedua-
dua belah pihak berkontrak.
Keputusan ini memberikan fleksibiliti dalam pengoperasian rahn oleh 
IKI dengan membenarkan pencagaran aset yang akan wujud dan 
pencagaran aset yang nilainya bersifat terapung (berubah-ubah).
Asas Pertimbangan 
Keputusan MPS ini berdasarkan pertimbangan-pertimbangan berikut:
i. Kontrak rahn ialah sejenis kontrak sokongan berbentuk tauthiqat. 
Kewujudan unsur gharar yang terdapat dalam kontrak sokongan boleh 
diterima jika ia dipersetujui oleh murtahin kerana tidak menimbulkan 
kemudaratan kepada mana-mana pihak berbanding kewujudan gharar 
dalam kontrak jual beli/pertukaran (mu`awadat).
ii. Secara prinsipnya, penghutang bertanggungjawab untuk melunaskan 
hutangnya walaupun tidak meletakkan sebarang aset sebagai cagaran. Jika 
penghutang mempunyai aset yang boleh dicagarkan biarpun aset tersebut 
mempunyai unsur gharar, maka pencagaran aset tersebut adalah lebih 
baik berbanding tiada cagaran walaupun sedikit. Ini berdasarkan justifikasi 
fuqaha Maliki yang menyatakan:
 “Adanya sesuatu yang bersifat am (tidak spesifik) lebih baik berbanding 
tiada apa-apa.” 
75
iii. Apabila rahin mencagarkan aset yang akan wujud pada masa hadapan 
kepada murtahin, pencagaran tersebut memberi lebih banyak kemaslahatan 
kepada kedua-dua pihak berkontrak.
75 Muhammad `Illisy al-Maliki, Manhu al-Jalil Syarh Mukhtasar al-Khalil, Dar al-Fikr, Beirut, 1989, j. 5, h. 417.
=== END 10_Rahn.pdf ===

=== START 13_Wakalah.pdf ===
117
KOMPILASI KEPUTUSAN SYARIAH DALAM KEWANGAN ISLAM
Penamatan Kontrak Wakalah Oleh Wakil Sekiranya Prinsipal (Muwakkil)
Melanggar Terma Dan Syarat Kontrak
MPS dirujuk berhubung dengan isu sama ada kontrak wakalah yang lazim seperti 
wakalah bi al-ajr boleh ditamatkan oleh wakil dalam situasi pihak muwakkil 
melanggar terma dan syarat kontrak.
Keputusan
MPS pada mesyuarat ke-149 bertarikh 23 Julai 2014 telah memutuskan 
bahawa wakil boleh menarik diri daripada kontrak wakalah yang lazim 
apabila, muwakkil melanggar terma dan syarat yang telah dipersetujui 
dalam kontrak.
Asas Pertimbangan
Sebarang syarat yang tidak bertentangan dengan Syarak boleh dipersetujui 
bersama dalam pemeteraian kontrak wakalah termasuk kontrak wakalah bi al-
ajr selagi mana syarat tersebut tidak menjejaskan muqtada al-`aqd.
Namun, sekiranya berlaku pelanggaran terma dan syarat dalam kontrak wakalah 
oleh muwakkil, pilihan diberi kepada wakil untuk menarik diri demi menjaga 
kepentingan wakil.
Wang Pendahuluan Oleh Wakil Untuk Memulakan Pelaburan Muwakkil
Terdapat amalan pasaran yang mana wakil mendahulukan wang sebagai qard 
kepada muwakkil untuk memulakan pelaburan.
Dalam hal ini, MPS dirujuk berhubung isu sama ada amalan tersebut boleh 
menimbulkan isu pembelian dengan syarat pinjaman (bai` wa salaf) atau 
pinjaman yang memberi manfaat kepada pemberi pinjam (qard jarra naf`an).
72.
73.
118
KOMPILASI KEPUTUSAN SYARIAH DALAM KEWANGAN ISLAM
Keputusan
MPS pada mesyuarat ke-149 bertarikh 23 Julai 2014 telah memutuskan 
perkara berikut: 
i. Apa-apa wang pendahuluan oleh wakil kepada muwakkil untuk 
memulakan pelaburan adalah ditakyifkan sebagai qard dan 
dibenarkan dengan syarat ianya tidak diletakkan sebagai syarat 
memasuki kontrak.
ii. Apa-apa fi yang diterima oleh wakil mestilah tidak dinisbahkan 
dengan jumlah atau peratusan wang yang didahulukan oleh wakil 
untuk memulakan pelaburan bagi pihak muwakkil.
Asas Pertimbangan
Keputusan ini berdasarkan pertimbangan bahawa wang pendahuluan yang 
diberikan oleh wakil kepada muwakkil untuk memulakan pelaburan adalah 
atas budi bicara wakil yang tidak disyaratkan pada awal pemeteraian kontrak 
wakalah. Ia bertujuan mengelakkan daripada berlakunya bai` wa salaf ataupun 
qard jarra naf`an yang ditegah oleh Syarak.
Kesan Wakil Yang Melanggar Terma Dan Syarat Dalam Kontrak Wakalah 
Bi Al-Istithmar
Dalam kontrak wakalah bi al-istithmar, pada kebiasaannya IKI akan bertindak 
sebagai wakil untuk melaburkan wang deposit pelanggan (muwakkil) dalam 
portfolio pelaburan yang dipersetujui bertujuan untuk menjanakan pulangan 
pada kadar minimum yang tertentu.
Dalam hal ini, MPS dirujuk berhubung isu wakil melanggar terma dan syarat 
wakalah dengan membuat pelaburan dalam portfolio yang berbeza daripada 
portfolio yang telah ditetapkan oleh muwakkil.
74.
119
KOMPILASI KEPUTUSAN SYARIAH DALAM KEWANGAN ISLAM
Keputusan
MPS pada mesyuarat ke-150 bertarikh 26 Ogos 2014 dan mesyuarat 
ke-165 bertarikh 26 Januari 2016 telah memutuskan bahawa dalam kes 
pelanggaran syarat oleh wakil di bawah kontrak wakalah bi al-istithmar, 
wakil mestilah menjamin:
i. modal pelaburan; dan
ii. keuntungan sebenar yang telah dijana sehingga tarikh pelanggaran 
syarat tersebut.
Di samping kedua-dua perkara di atas, MPS telah memutuskan bahawa 
pelabur (muwakkil) layak menuntut kos sebenar yang ditanggung akibat 
pelanggaran syarat oleh wakil.
Dalam kes pelanggaran syarat yang menghasilkan keuntungan melebihi 
keuntungan yang dijangka, lebihan keuntungan tersebut mestilah 
diuruskan berdasarkan terma dan syarat yang telah dipersetujui 
berhubung fi prestasi. Sekiranya syarat berhubung fi prestasi tidak 
dipersetujui pada awal kontrak atau tiada persetujuan dibuat, lebihan 
keuntungan tersebut tertakluk kepada budi bicara muwakkil.
Asas Pertimbangan 
Keputusan MPS ini berdasarkan pertimbangan-pertimbangan berikut:
i. Ulama bersepakat bahawa apabila berlaku perlanggaran terma dan syarat 
oleh wakil, maka wakil tersebut mestilah menjamin modal yang telah 
diserahkan oleh muwakkil.
ii. Kesan pelanggaran syarat dalam kontrak wakalah bi al-istithmar boleh 
diselaraskan dengan kontrak mudarabah kerana terdapat elemen wakalah 
dalam kedua-dua kontrak. Dalam hal ini, terdapat pandangan sebahagian 
fuqaha termasuk Imam Malik
84 yang membenarkan rabbul mal dan mudarib 
untuk berkongsi keuntungan walaupun berlaku pelanggaran syarat dalam 
kontrak mudarabah.
84 Imam Malik bin Anas, Al-Mudawwanah, Dar al-Kutub al-`Ilmiyyah, 1415H, j. 3, h. 653.
120
KOMPILASI KEPUTUSAN SYARIAH DALAM KEWANGAN ISLAM
iii. Jika keuntungan kurang daripada keuntungan dijangka, wakil tidak perlu 
membayar ganti rugi ke atas perbezaan pulangan antara portfolio yang 
telah ditetapkan dengan portfolio yang dilaburkan oleh wakil kerana ia 
bukan kerugian sebenar (darar fi`li). Keuntungan yang sepatutnya diperoleh 
daripada portfolio yang ditetapkan oleh muwakkil bukanlah sesuatu yang 
pasti dari awal kerana ia hanya diketahui pada tempoh matang.
iv. Keharusan untuk menuntut kos sebenar yang ditanggung akibat 
pelanggaran syarat oleh wakil atas dasar ganti rugi terhadap kerugian 
akibat pelanggaran syarat tersebut, di samping bertujuan menekankan 
aspek penyempurnaan amanah dan disiplin ke atas wakil. Ini juga selaras 
dengan kaedah fiqah berikut: 
“Kemudaratan hendaklah dihilangkan.” 
85
85 Al-Suyuti, Al-Asybah wa al-Naza’ir, Dar al-Kutub al-`Ilmiyyah, 1990, h. 83.
=== END 13_Wakalah.pdf ===

